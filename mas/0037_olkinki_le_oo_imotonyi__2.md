# Olkínkí le oó Imotónyi

##
Óre apá néígúéna imótonyí. Néjo
kéyíéú olkínkí énaa iltúng'áná ó
ing'úési. Néíkilíkuana áajo, "káa
mótonyî náaku olkínkí?"

##
Nébuak nábo ajó, "esídáí, amû kégol náa sápuk!".
Néany ái, néjo, "á-a amû meáta enkopíyia é enkítóó,
náa kébebék oltoiló tenéípotísho."
Néjo ái, "ninyé eishiaakíno amû kéípur énaa
olng'átúny."
Néjo ái, "á-a amû méídim ashómo te aí te oó
ináípuko. Náa óre olkitók le oó imotónyi náa kénáre
néídim ashómo te oó ináípuko."

##
Néjo áí mótonyî, "kénáre nááku olkitók amû
káíkíshíaan naléng."
Néwalikí ái ajokí, "íwúása íyie, nímira olóloshô láng."
Éng'uráki siî íyie, "kááta nanú inkonyék sapúki aisúl
pookí, kénáre nááku olkínkí."
Nébuaakí inkúlíé áajoki, "á-a amû ílo íyie oshî airurá
tenéílepu enkólong."

##
Néaku eitú épúo enéádó. Nébuaku
nábo ajó, "óre ílô óídim ailépa
ashómo enáádó te oó ináípuko náa
ninyé óaku olkínkí."
Nényorráa póoki. Néjo émáapé
póoki áailep peê kídôl áajo kálo ólo
enáádó.

##
Népuo kúlie te endámâ póoki. Négiróo oldóínyó oádó
aisúl enkóp.
Óre esídáí néílep nínye inkólong'i aré. Néílep aló
shúmátá oldóínyó sápuk.
Káke éílépá nínye olkúrragós inkólong'i uní. Néítashe
aipiraré enkolóng.

##
Nébuaku enkolepó ajó, "nánú
náílepá aisúl pookí, néaku nánú
olkinkí."

##
Óre éjóítô enkolepó néjia, néning olkití tóílo te
shumatá ninyé éjóítô, "Chirri, chirrri, chiiirri."
Néjó áíkó injí némanikí enkití mótonyî natoonyikíne
inaipúko enyéna.

##
Néítokí enkolepó aló shúmátá olêng.
Nébúákú ajó, "nánú óílepá olêng,
néaku nánú olkinkí."

##
Néítokí inâ kíti mótonyî abúák ajó, "chirrri, chirri,
chiiiri, nánú ninyé náílepá aisúl te póoki, néaku nánú
olkinkí."
Nénauru enkolepó, nélaikíno anyáaki ailépa. Nédou.

##
Káke étódúáá nenâ mótonyí
enataasá inâ kíti mótonyî. Négoro
naléng.
Néanyu póoki metábau peê eputú
inkopír pookí.

##
Káke óre peê édôl inâ mótonyî ajó
etagórote inkúlie, néjing atúa
engúmótó oó ilasúriaa.

##
Néítanapí oltílo peê étôn arríp ínâ
gúmótó peê eibúng tenépuku.

##
Káke etadálua enkólong néírowúaju.
Néírura oltílô.
Népuku inâ mótonyî néísik.

##
Óre peê édôl ajó eshomó, nékurru oltílô naléng.
Néaku kewaríé aké epukú aing'orú endáa. Óre dáma
néírura aisudorí.

##
* License: [CC-BY]
* Text: Tessa Welch
* Illustration: Wiehan de Jager
* Translation: Leonard Kotikash
* Language: mas

Adapted from a story in 'South
African Folk-Tales', by James A.
Honey, 2010.
