# Enkitók Naguatúno

##
Nétií apá, nétií olpáyian kársîs olêng. Kéáta inkíshú, néata inkerrá ó inkinejí.
Némanya enkóp natíi enkáre nétií inkujít náanyorí. Káke óre egirá amorúáó, nétum osiná
sápuk, amû imeáta enkitók.

##
Óre enkolóng nabô, egirá atón te
entonatá ó olchaní adamishó,
nétum endúáátá.
Néjo, "tenámátúm enkitók,
náítobíraki kewán."

##
Néguatu enkitók te olng'osilá léílo
shaní.
Óre peê eidíp, néíbung inkonyék
enyéna. Nédolishóyu.
Néítokí ayang'akí, nétum enkishúi.

##
Néshil, nédol ajo kéíshiaat.
Négil kúng aomón metáa enkitók
enyé.

##
Néísho enchórríbá sídáí naléng.
Néísho isaên ó enkíshílí. Imasáa
pookí é enkitók nayáma.
Néítokí aitobirakí enkají te
esárng'ab.
Néomón ínâ kitók enyé ajokí,
"áátásáyia mílikíoo aké eníng'úaa."

##
Óre éítû élô enkatá náado, nédol
ilmúrrân ínâ kitók. Néjo, "káji eikó
oltásât óba injí tenétum enkitók
sídáí aikó injí?"
Néponu áapurroo. Néya enkáng
enyê

##
Négila ílô tásat táu olêng.
Néísinánuo naléng. Nédol énaa
iméídim atotóna métíi enkítok énye.
Néjo, "tenááta entóki enyé, majó
káítóki aikenú olêng."
Nétum inturkuluoní, néírriwáa
meshómo áaing'oru enkitók enyé.
Néranyakí, áailejilej, áashuku.

##
Óre peê épúo áatum, néranyakí
osínkólio le oó imotónyi:
Nákitok, nákitok, naguatúno
Írá shíáát aláng inkulíe kitúaak
pookí
Eirríwua iyíóók olpáyian líno peê
kiponú áaya enchórríbá inó.

##
Néísho ninché enchórríbá enyé. Népuo, négiróo oldónyó, néim ilkejék oméyakí olpayíán.
Néíteléíki ínâ shórríbá enkomóm enyé. Nétum enkíléjíléj te enkíti katá.

##
Káke enyaáka aké anguarrú enkitók
enyé. Néítokí airriwaá inturkuluoní.
Népuo áarany:
Nákitok, nákitok, naguatúno
Írá shíáát aláng inkulíe kitúaak
pookí
Eirríwua iyíóók olpáyian líno peê
kiponú áaya enkíshílí inó.
Óre peê éíshórî, népuo áayaki
olpayíán.

##
Néng'amáa enkíshíli te enyorratá
sapúk. Nédamu enkitók enyé natíi
kulíe áng'ítie. Néítadóyio oltáú.
Néítokí airriwaá inturkuluoní. Népuo
áarany:
Nákitok, nákitok, naguatúno
Írá shíáát aláng inkulíe kitúaak
pookí
Eirríwua iyíóók olpáyian líno peê
kiponú áaya enkishúi inó.

##
Népuo intúrkuluoní enkátá e uní.
Nédoikí irónyi léína kitók. Néíteru
áakurtu inkonyék.
Óre nabô kátá, néshuko inâ kítok
aakú enkóbéí. Néshuta inkáik ó
inkejék ó elúkúnyá.
Néosh enkóp abatatá.

##
Néíbeleleng'óki olpáyian ínâ kóbéí
embátá ó olkejú.
Néítashéyie te embatá é enkáré.
Néítokí intóna áabulaki. Nébulakí
ilng'ósîl, ó imbénék.

##
Náa óre peê ékût imbénék osiwúó,
néítayu oltóíló laáíjo olé enkitók
náng'uarrú olpayíán lenyé.

##
* License: [CC-BY]
* Text: Southern African Folktale
* Illustration: Jemma Kahn
* Translation: Leonard Kotikash
* Language: mas
