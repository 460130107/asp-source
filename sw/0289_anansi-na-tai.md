# Anansi na Tai

##
Buibui Anansi na Sungura walikuwa
marafiki. Waliishi kwa amani katika
kijiji kilichokuwa milimani.
Sungura alimiliki shamba kubwa
lenye wingi wa mboga na matunda.
Ingawa Sungura alikuwa mkarimu
na kumgawia rafikiye Anansi,
Anansi hakufurahia na alimwonea
wivu.

##
Kwa hivyo Anansi aliwaza juu ya
njia barabara ya kunyakua shamba
la Sungura.
Muda mfupi baadaye, Sungura
aliachwa katika hali ya umaskini na
bila makao.
Anansi sasa alijivunia kuwa mmiliki
wa shamba lote la Sungura pamoja
na mboga na matunda.

##
Anansi alienda sokoni kuuza
matunda na mboga.
Alipata fedha nyingi hata zikajaza
kikapu! Alizitumia baadhi ya pesa
hizo kununulia nafaka ili kuipelekea
familia yake.
Aliweka nafaka hiyo juu ya fedha
zilizokuwa katika kikapu.

##
Buibui, Anansi, alielekea nyumbani
akiwa amebeba kikapu chake
kichwani huku akiimba.
Wakati wote huo, alikuwa akiwaza
vitu vyote angenunua kwa kutumia
fedha zote alizokuwa nazo.

##
Akiwa njiani, kulikuwa na mvua ya manyunyu. Punde
tu manyunyu yaligeuka na kuwa mvua kubwa
iliyomwagika.
Anansi, Buibui, alikiacha kikapu chake pembeni mwa
barabara naye akaenda chini ya mti kujikinga.
Lakini alikichunga kikapu chake cha dhamana kutoka
pale alikokuwa.

##
Mvua ilianza kunyesha kwa wingi zaidi na Anansi
alihisi baridi na kunyeshewa.
Kwa hivyo alikimbilia kwenye shimo.
“Nitakaa ndani ya shimo hili hadi mvua itakapokoma
kunyesha,” Buibui alijiambia. “Bora fedha zangu
zimekingwa na nafaka niliyoweka juu yake.”

##
Muda mfupi baadaye,Tai akawa anaruka pahali pale
na kuweza kuona kikapu kando ya barabara.
Aliona kwamba kulikuwa na fedha na nafaka kaitika
kile kikapu.
Kwa hivyo alikifunika kikapu na mbawa zake na
kusubiri mvua itakapoisha.

##
Anansi aliona Tai akiwa amekalia kikapu chake.
“Ah asante rafiki yangu kwa kukilinda kikapu
changu,” alimwambia Tai.
“Samahani, Anansi, nilikusikia vyema?” Tai alisema.
“Kikapu chako? Kikapu hiki ni changu! Nilikipata hapo
pembeni mwa barabara!”
Anansi hakuweza kuamini masikio yake! “Ni changu,
nakwambia!’

##
Akiwa amekasirika, Anansi alienda kushtaki wizi huo
kwa Chifu.
Lakini Tai alimwambia Chifu na wazee wake,
“Inawezekanaje mtu kukiacha kikapu barabarani
kilichojaa fedha na nafaka bila ulinzi wowote?"
“Lakini nilikuwa nikikichunga kikapu changu,”
alisema Anansi. “Fedha ni zangu na nafaka ni
yangu!”
“Nilikuwa nimekikinga kikapu kwa mbawa zangu
wakati wewe ulitokezea tu na kusema kwamba
kilikuwa chako!” Tai alijibu.

##
Baada ya Chifu na wazee wake kusikiliza kwa makini pande zote
mbili, waliwataka Anansi na Tai watoke hapo na kwenda mbali
kidogo.
Walijadili kisa hicho kwa muda mrefu.
Hatimaye, walifikia uamuzi.

##
Waliwaita tena Anansi na Tai.
“Tunaamini usemi wa Tai,”
walisema. “Yeye si mwizi. Ulikuwa
ukijitakia kitu kisichokuwa chako.”
Anansi, Buibui hakuweza kuamini
masikio yake.
Aliangua kilio.

##
Punde tu baadaye, ujembe ulisambaa kwamba
uamuzi ulimwendea vibaya Anansi.
Alipoondoka, alimsikia Sungura akicheka na kucheka.
Sungura alirudi katika shamba lake na kuendelea
kupanda matunda na mboga.
Lakini Anansi alirejelea hali yake ya umaskini, akiwa
bila marafiki.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Brigid Simiyu
* Language: sw
