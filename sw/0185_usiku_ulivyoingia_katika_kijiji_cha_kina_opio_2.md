# Usiku ulivyoingia katika Kijiji cha kina Opio

##
Hapo zamani za kale hapakuwa na
usiku katika kijiji cha kina Opio.
Watu walilala wakati wowote ule
waliposikia uchovu. Walifanya kazi
walipokuwa hawajalala.

##
Siku moja Opio alienda kuwinda na
mbwa wake. Baada ya muda mfupi,
mbwa waliona paa wakaanza
kumfukuza. Opio aliwafuata.
Alikimbia kwa masaa mengi. Kila
alipochoka alipumzika na kisha
kuanza kukimbia tena. Lakini
hakuwaona mbwa wake.

##
Baada ya siku nyingi alijipata katika
kijiji kingine. Akaingia kwa nyumba
moja akamwambia mwenye
nyumba, “Nimekuwa nikimfukuza
paa kwa muda mrefu na sasa
nimechoka. Nahitaji kupumzika.”
Mwenye nyumba akamwambia,
“Ebu keti upumzike. Je, ungependa
pombe kidogo?” Kwa vile Opio
alikuwa na kiu alikunywa pombe
kidogo kisha akalala.

##
Alipoamka alishindwa kuona.
Alifunga na kufungua macho yake
mara nyingi. “Ulinipa kinywaji
kibaya,” alimwambia mwenye
nyumba. “Siwezi tena kuona
sawasawa.”

##
“Hakuna kitu kibaya na macho yako
yako sawasawa,” Mwenye nyumba
alimwambia. “Ni usiku sasa hivi.
Kwani hujawahi kuona usiku tena?
Siku ikiisha, usiku hufuata.”
Opio aliuliza maswali mengi kuhusu
usiku. Akapendezwa sana na jambo
la usiku.Yeye na rafiki yake mpya
walizungumza hadi asubuhi. Alikaa
kwake kwa siku nyingine moja ili
aone usiku ukiingia tena.

##
Asubuhi iliyofuata, yule jamaa,
alimweleza Opio, “Giza likianza
kuingia leo tembea kwenda kijijini
kwenu. Ukitembea huku ukiangalia
mbele usiku utakufuata. Hupaswi
kamwe kuangalia nyuma.
Ukiangalia nyuma usiku utapotea.”

##
Opio alifanya alivyoambiwa. Usiku
huo alianza kutembea akielekea
kijijini kwao.
Alisikia giza la usiku likimfuata
nyuma yake. Alitaka kuangalia
nyuma lakini hakuangalia.

##
Alipofika kijijini kwao, wanakijiji
waliogopa. “Opio, ni ugonjwa gani
huu uliotuletea?” walimwuliza. “Ni
nini hiki cheusi kinachokufuata
nyuma yako?” Opio akawaeleza,
“Ndugu zangu kitu cheusi
kinachonifuata kinaitwa usiku.
Mnavyoogopa ndivyo nilivyoogopa
pia.”

##
“Lakini hata nyinyi mtapenda usiku.
Mwangaza ukija tutaweza kufanya
kazi. Na usiku ukiingia
tutapumzika.”

##
Na hivyo ndivyo usiku ulivyoingia kijijini kwa kina Opio.

##
* License: [CC-BY]
* Text: Robert Ekuka
* Illustration: Wiehan de Jager
* Translation: Mutugi Kamundi
* Language: sw
