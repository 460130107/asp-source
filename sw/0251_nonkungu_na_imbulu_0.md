# Nonkungu na Imbulu

##
Paliishi mtu maskini na mkewe.
Walikuwa na binti yao mrembo
aliyeitwa Nonkungu.


##
Siku moja wazazi walimtuma
Nonkungu akaishi na mjombake
tajiri.
Mamake alimtengenezea
Nonkungu mkufu wa shanga na
rinda alilolirembesha kwa
shanga.


##
Nonkungu alivuka mto na
kukutana na msichana aliyevaa
matambara.


##
“Unaenda wapi?” Yule msichana
alimwuliza.
“Ninamtembelea mjombangu
Mtonyama,” Nonkungu alisema.
“Ala! Mtonyama ni mjombangu
pia nami namtembelea,” yule
msichana akasema.
Wakatembea pamoja.


##
Yule msichana akasema, “Rinda
lako ni zuri na mkufu wako
unapendeza. Hebu nivae nione
zitakavyonikaa.”
Nonkungu alimpa rinda na
mkufu.


##
Msichana huyo alipovaa nguo
za
Nonkungu, Nonkungu aligundua
kwamba alikuwa na mkia!
Yule msichana alikuwa Imbulu.


##
Nonkungu alipomwambia
amrudishie rinda na mkufu,
Imbulu alisema, “Wacha
niendelee kuvaa kidogo."


##
Baadaye, Nonkungu
alimwambia Imbulu tena,
“Tafadhali nirudishie rinda na
mkufu wangu.”
Hata hivyo, Imbulu hakumpatia.


##
Waliufikia mto lakini Imbulu
bado hakumrudishia Nonkungu
rinda wala mkufu.


##
Walipofika kwenye boma,
Imbulu aliwaambia wenyeji
kwamba Nonkungu alikuwa
akimfuata siku nzima.
"Nataka aniondokee.”
Nonkungu aliaibika akajificha.


##
Imbulu alimwambia Mtonyama,
“Mimi ni mpwa wako,
Nonkungu. Wazazi wamenituma
niishi nawe."
Walimfurahia sana huku
Nonkungu akilala nje.


##
Nonkungu aliimba:
Matatizo matatizo!
Wazazi walinituma,
Kwa mjomba Mtonyama,
Kakutana na imbulu,
Nguo zangu kachukua,
Matatizo matatizo!


##
Nduguye Mtonyama alitembea
shambani na kusikia wimbo
mtamu.
Alirudi nyumbani akamweleza
Mtonyama.
Mtonyama alienda kuusikiliza
akamwona Nonkungu.


##
Nonkungu alimweleza jinsi
alivyodanganywa na Imbulu.
Mtonyama alimpeleka
nyumbani akapanga
kumwadhibu Imbulu.


##
Mtonyama alisikia kwamba
mkia wa Imbulu ulipenda
kunywa maziwa.
Wafanyi kazi wake walichimba
shimo wakalijaza maziwa.
Wasichana wote kijijini
walishindana kuruka.


##
Imbulu alikuwa na hofu.
Alijua mkia wake ungetamani
maziwa.
Aliufunga mkia na kuukazia
kwenye mwili wake.


##
Ilipokuwa zamu ya Imbulu
kuruka, mkia wake ulifunguka
ukamvuta chini, chini, chini
kwenye shimo la maziwa.


##
Imbulu alipokuwa akitapatapa
ndani ya maziwa, wanaume
waliliziba lile shimo na kumzika.
Nonkungu aliishi na mjombake
kwa furaha kwa miaka mingi.
Na huo ndio mwisho wa hadithi.


##
* License: [CC-BY]
* Text: Alan Kenyon, Viv Kenyon
* Illustration: Wiehan de Jager
* Translation: Mutugi Kamundi
* Language: sw
