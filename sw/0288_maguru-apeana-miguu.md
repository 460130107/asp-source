# Maguru apeana miguu

##
Hapo zamani, hakuna mnyama aliyekuwa na miguu. Wote walitambaa ardhini.

##
Binadamu pekee walikuwa na miguu kwa sababu walipewa na Maguru.

##
Siku moja, Maguru aliamua kuwapa wanyama miguu.

Alitembea kijijini akitangaza kutumia kipaasa sauti.

Alitaka kila mnyama kutembea kama vile binadamu.

##
Wanyama walifurahi waliposikia kwamba wangepewa miguu.

Kila mnyama alitaka miguu ili aweze kutembea na kukimbia.

Waliimba, wakachezesha mikia yao na kupapata mbawa zao.

##
Wanyama walikusanyika na kujadili jinsi ilivyokuwa vigumu kutambaa ardhini.

Ardhi ilikwaruza tumbo zao.

Miguu itawasaidia kusimama na kuona mbali, kama vile binadamu walivyokuwa.

##
Siku ilipofika, wanyama wengi walitambaa na kufika nyumbani kwa Maguru ili wapate miguu.

Twiga, simba, ndovu, sungura, mamba, na ndege, wote walipanga foleni wakisubiri kupewa miguu.

##
Kila mnyama alipewa migu minne.

Kila ndege alipewa miguu miwili.

##
Wanyama walikuwa tofauti waliposimama kwa miguu.

Wengine walitatizika walipojaribu kutembea na kuanguka.

##
Walizunguka kijiji wakijionyesha kwa binadamu.

Wanyama wote walisema, “Hatutatambaa tena.”

##
Mnyama wa mwisho kwenye foleni alikuwa Jongoo.

Maguru aliuliza, “Je, kuna yeyote baada ya wewe?”

“La! Mimi ni wa mwisho,” Jongoo alijibu.

##
Maguru aliwaza, “Ikiwa hakuna mwingine baada yake, nitafanyia nini miguu itakayobaki?”

Maguru alimpa Jongoo miguu yote iliyobaki.

##
Jongoo alienda zake kwa furaha kwa sababu alikuwa na miguu mingi.

“Nitaweza kwenda kwa kasi kuliko wote,” alifikiria.

##
Mara tu Jongoo alipoondoka, Nyoka alifika kwa Maguru.

“Maguru, tafadhali nipe miguu vile vile,” Nyoka alimsihi.

##
“Nimepeana miguu yote. Wewe ulikuwa wapi?” Maguru aliuliza.

“Nililala kupita kiasi,” Nyoka alijibu.

##
Maguru aliangalia angalia ndani ya nyumba yake kuona ikiwa palikuwa na miguu yoyote iliyosalia.

Lakini, hakupata yoyote.

##
Maguru alitokezea na kusema, “Samahani, Nyoka, hakuna miguu iliyobaki.”

Nyoka alitambaa kurudi nyumbani bila miguu.

Tangu siku hiyo, Nyoka huwa halali sana.

Kila wakati yeye husubiri nafasi nyingine ya kupata miguu.

##
* License: [CC-BY]
* Text: Mutugi Kamundi
* Illustration: Wiehan de Jager
* Translation: Ursula Nafula
* Language: sw
