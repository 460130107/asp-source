# Mulongo na Fisi

##
Palikuwa na msichana kwa jina
Mulongo.
Aliishi na wazazi wake karibu na
kijiji cha Budongo.
Siku moja mamake Mulongo
alimtuma kuchota maji
kisimani.

##
Njiani, alikutana na marafiki
zake wakienda msituni kutafuta
kuni.
Mulongo alitaka kwenda nao.
“Tafadhali, nisubirini chini ya
mti huu!” alisema,”lazima
nimchotee mama maji.”
Lakini marafiki zake
hawakutaka kusubiri.

##
“Sawa, nitawakuta huko
msituni!” Mulongo alisema huku
akikimbia kwenda kumchotea
mamake maji.
Kisha akaenda msituni
kuwatafuta marafiki zake.

##
Alifuata njia iliyoelekea kwenye
kijito.
Upande mwingine wa kijito
kulikuwa na njia nyingine ndogo
kila mojawapo ikielekea upande
tofauti.
“Njia ipi marafiki zake
walifuata?” alishangaa.

##
Aliichagua njia iliyokuwa pana
kisha akatembea, na kutembea,
lakini hakuwapata marafiki
zake.
Alichoka sana kwa hivyo
alipopumzika chini ya mti,
alilala mara moja.

##
Mulongo alipoamka, ilikuwa
giza. Gizani, macho ya manjano
yalimulika.
Alikuwa amezungukwa na fisi!
Aliogopa asiweze hata kulia.
Alijaribu kukimbia, lakini fisi
walimzunguka wakionyesha
wazi kuwa walikuwa na njaa.

##
“Usisonge,” sauti ya fisi
mkubwa zaidi ilisikika.
“Ukikimbia, utaliwa!”
“Tafadhali, niache niende
nyumbani!” Mulongo aliwasihi.

##
Badala yake fisi walimpeleka
Mulongo katika nyumba yao
iliyokuwa ndani ya msitu.
Chumba kilikuwa kichafu
kilichojaa mifupa na kelele ya
nzi.
Alilala chini na kudanganya
kuwa amelala usingizi.

##
Gizani, aliwasikia fisi wakiongea
wenyewe kwa wenyewe.
“Moto unaendelea vipi?” mmoja
aliuliza. “Je, maji yanachemka?”
Jibu lilikuwa, “Kila kitu ni
tayari.” “Nimlete sasa?”
“Ndiyo, ndiyo!” fisi wale
wengine walinguruma.
“Tunahisi njaa!”

##
Walikuwa karibu kumvuta
Mulongo kumtoa chumbani
wakati fisi mkubwa aliongea,
“Fisi, subirini. Kumbuka kanuni
ya kijiji. Hakuna fisi
anayekubaliwa kula pekee- ni
lazima tuialike jamii nzima
kushiriki mlo.”

##
Walichukuwa muda mrefu kabla
kurudi na yule fisi mkubwa
alianza kusinzia pale mbele ya
moto. Punde alikuwa
anakoroma.
Hii ilikuwa nafasi nzuri kwa
Mulongo! Lakini vipi angeweza
kumpita yule fisi? Kwa ukubwa
wake, alifunika sehemu yote ya
mlango.

##
Njia ilikuwa ni moja tu.
Alijihimiza na kurukia juu ya
mgongo wa fisi kwa mara moja,
kisha akakimbia, na kukimbia
jinsi miguu yake
alivyomwezesha.

##
Wakati huo huo, fisi wale
wengine walirudi na kuona
kilichotokea.
Walimfuata huku wakipiga
kelele za hasira na gadhabu.
Lakini, walikuwa wamechelewa.

##
Alipokaribia kijiji chake,
mwanakijiji mmoja alimtambua
na kushangilia akisema,
“Mulongo, Mulongo anakuja,
Mulongo anakuja.”
Baba na mama walikimbia
kumbusu huku wakishukuru
Mungu kwa kumwokoa mototo
wao, “Mulongo, Mulongo,
tulidhani umekufa!”

##
Kutoka siku hiyo, Mulongo na watoto wengine hawakuwahi kururdi msituni pekee
yao.

##
* License: [CC-BY]
* Text: Sarah Nangobi
* Illustration: Wiehan de Jager
* Translation: Brigid Simiyu
* Language: sw
