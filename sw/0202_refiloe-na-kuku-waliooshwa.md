# Refiloe na kuku waliooshwa

##
Ilikuwa harusi ya kwanza katika familia ya Tenane, na
Refiloe hakuwahi kuchangamka maishani mwake jinsi
hiyo.
“Nitakuwa msichana msaidizi wake Palesa nikiwa na
nguo na viatu vipya! Aliwaelezea kuku wake.
Refiloe aliwaelezea kuku wake kila kitu.
Babake alimpa kuku kama zawadi ya kuadimisha siku
ya kuzaliwa kwake na aliwapenda sana.

##
“Waondoshe hapo hao kuku
wachafu Refiloe!” mamake alipiga
kelele, “Siwataki popote karibu na
hema la harusi.”

##
Refiloe aliwafukuza kuku kutoka
kwenye hema. “Torokeni enyi
viumbe washienzi,” alisema. “Sitaki
mliwe kwenye harusi ya Palesa.”

##
“Mama asema kwamba hii itakuwa harusi ya kufana
zaidi katika Malealea,” Refiloe aliwaambia kuku
wake. “Na anasema kwamba ninaweza kuwasaidia
wasichana wale wakubwa na upishi.” Kuku
hawakumsikiliza hata kidogo. “Refiloe!” mamake
alimwita kutoka ndani, “acha hao kuku wako na uje
kunisaidia na hivi vyungu tafadhali!”

##
Mamake Refiloe alijivunia nyumba yake na alitaka iwe kamili siku
ya harusi. Alisafisha, akaosha na kusugua kila kilochokuwamo.
Alipomaliza, hapakuwa na chembe cha vumbi popote. Kuku
walichokoa vichwa vyao ndani ya mlango. "Tokeni nje!" Mamake
Refiloe alipiga mayowe. "Tokeni nje ninyi viumbe vya miguu na
midomo michafu!"

##
Refiloe aliwafuata kuku wake hadi nje juani. “Mama
anasema ukweli, mnaaibisha,” aliwakemea. Refiloe
alitabasamu ghafula na kujiambia, “nina wazao zuri
mno.” Alienda na kujaza ndoo maji kutoka kwenye
mfereji. Refiloe alikuwa na wakati mgumu kuwashika
kuku wake. Hawakufikiria kwamba kuoga ilikuwa
jambo zuri kwao.

##
Refiloe alimweka kuku wa kwanza
ndani ya ndoo ya maji.
“Kaa wima, ewe kiumbe shenzi,”
Refiloe alipiga kelele.
“Haitachukuwa muda mrefu!”

##
Refiloe alipolipangusa pua na macho ya kuku,
ghafula kuku alikuwa dhaifu na kuangukia upande wa
ndoo. “Huu sio wakati wa kulala,” Refiloe alisema.
Alimtingiza kuku kwa nguvu ili maji yote yadondoke.
Kisha alimlaza juu ya nyasi ili akauke. Kuku alitulia
pale akiwa amelala.

##
Aliwaosha kuku wote wanane na kuwaweka kwenye
mstari juu ya nyasi ili wakauke. Hakuna yeyote
aliyesongesha hata unyoya mmoja. “Nitawaacha
kulala kwa muda mfupi,” Refiloe aliwaza, kisha
akaenda kukiangalia chungu mekoni.

##
Shangazi zake Refiloe, yaani Mama
Ngwe na Mama Pedi, walikuwa
wakitayarisha harusi ya Palesa kwa
muda mrefu.
Walitakiwa wafanye matayarisho
hayo kwa pamoja lakini
hawakupendana hata kidogo.

##
Mama Ngwe aliwaona kuku wa Refiloe wakiwa
wamelazwa kukauka. “Hiki ni chakula kizuri kwangu
kupeleka nyumbani!” alijiambia. Alilichukuwa kanga
lake na kuwafungia kuku wote mle ndani.
Hakuna kuku hata mmoja aliyesonga. “Kamili
kabisa!” Alitabasamu. Sasa nitawaweka mahali
ambapo Mamake Pedi hatawahi kuwapata.” Kisha
akaweka kifurushi hicho pembeni kati ya malenge.

##
Mama Pedi aliamua kutayarisha kitoweo chake alichopenda cha
malenge. Aliichukuwa bakuli kubwa na kwenda katika bustani ya
mboga. Ndani ya bustani aliona kifurushi cha Mama Ngwe chini ya
mmbonga. Alikifungua kile kifurushi. Walianguka nje kuku wote
wanane. “Esh!” alipiga kelele huku akiruka nyuma kwa mshangao.
“Ah, ninyi ndio kuku wasafi kuliko wote! Mko tu tayari kwa chungu
changu,” aliwabembeleza. “Sasa ni wapi nitawaficha wapenzi
wangu?” Mama Pedi alichekelea, “Lazima nipate mahali pazuri
kabisa,” alisema huku akitembeatembea nyumbani. “Ninajua,”
alisema mwishoni, "nitawaweka paani!” Mama Pedi alipanda juu
ya ukuta wa bustani na kuwaweka kuku katika mstari katika paa la
nyumba ya nyasi.

##
Siku ya kufuata jua lilichomoza kwa wakati mzuri kwa harusi.
Refiloe alikuwa wa kwanza kuamka na kwenda kuwaangalia kuku
wake. Aliona kwamba hawakuwa wamelala juu ya nyasi tena.
“Lazima wawe wamekauka vizuri kwa sasa. Nina hakika
wameenda kutafuta kifungua kinywa chao,” alisema.

##
Harusi ya Palesa ilikuwa ya kufana. Wale kuku
hawakuamka kutoka paani kujiunga na wasichana
wasaidizi wa bi-arusi walipoingia kwa kucheza.
Hakuna kuku yeyote aliyetingizika wakati kwaya ya
kanisa iliimba kwa sauti ya juu nyimbo nzuri za
kuvutia. Walikuwa bado wanalala juu ya paa wakati
Padre alihubiri. Hawakutigiza hata unyoya wakati
nguruwe na babu yake Refiloe walipokoroma katikati
ya mahubiri.

##
Hakuna hata mguu mmoja wa kuku uliotetemeka
wakati kondoo waliranda na kuingia ndani ya hema
wakiwa karibu kuangusha keki ya harusi.
Ilikuwa wakati babake bwana harusi alipokuwa
katikati mwa hotuba yake ndipo mambo yalianza
kubadilika paani.

##
Kuku wa kwanza alieneza mbawa zake na kuruka kwenye kifua cha
Mamake Ngwe. Mama Pedi aliyekuwa amekaa karibu yake alianza
kucheka. Kuku mwingine aliruka juu ya kitambaa cha Mama Ngwe
kipya.
Watu waliokuwa kwenye meza nyingine walizuia kicheko.
Mwanamke aliyekaa karibu na Mama Ngwe aliweka kichwa chake
chini ya meza, “Ai, aai, aaaaii, he, he, heeeeeeee!” alichekelea.
Wale kuku wote waliamua kujiunga na wale wawili wa kwanza.
Hungemwona Mama Ngwe kwa ajili ya kuku hao wote!

##
Wageni walicheka kwa mayowe. Wanaume walilazimika kuzishika
tumbo zao. Wanawake waliviringika katika viti vyao. Vijana
walijishikilia kwa wenzao. Akina nyanya hawangeweza kupumua
kwa ajili ya kucheka. Akina babu walitingiza fimbo zao.
Kisha shangazi hao wawili waliangaliana na kuanza kucheka.
Mama Pedi aliufungua mdomo wake wazi kwa kicheko. Mama
Ngwe alikirusha kichwa chake nyuma na kucheka hadi mashavu
yakatingizika. Refiloe hakuamini!

##
Wageni wote walikubaliana kwamba ilikuwa harusi nzuri zaidi
ambayo iliwahi kufanyika katika Malealea. “Ah, mna bahati sana!
Refiloe aliwaambia kuku wake alipokuwa anawaweka kwenye
chumba chao usiku ule, “Mama anasema kuwa hatawahi
kuwaweka kwenye chungu chake. “Lakini ona jinsi mlivyo wachafu
tena,” aliwaambia, “Nadhani nitalazimika kuwaosha tena kesho!”

##
* License: [CC-BY]
* Text: Marion Drew
* Illustration: Wiehan de Jager
* Translation: Brigid Simiyu
* Language: sw
