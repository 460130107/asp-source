# Ng’ombe wa sokoni

##
Kila mtu alijua kwamba Mama
Schola alipenda kupiga kelele mno.

##
Siku hiyo, ilihusiana na ng’ombe
waliokuwa sokoni.
“Wafukuzie mbali hawa ng’ombe
wajinga,” alisema. “Wanakula
mboga zangu.”

##
“Hei we pale! Wafukuze hawa
ng’ombe wajinga watoke hapa,”
alisisitiza. “Wanakula nguo zangu.”

##
“Wapi mwenye ng’ombe hawa
wajinga?” alipiga kelele. “Wanakula
nafaka yangu.”

##
Kutoka mafichoni mwake, Sorimpan, mchungaji,
alichuchumaa kwa kumuogopa yule mwanamke
aliyekuwa akipiga kelele.
Alikuwa ameenda kunywa maji kwenye mfereji
wakati ng’ombe wake waliranda na kwenda sokoni.

##
“Sasa ona kile hawa ng’mbe
wajinga wamefanya!”
Aliendelea kupiga kelele.
“Wamevunja vyungu vyangu.”

##
Baadaye kidogo, “Aah! Sio tena!”
Alisikika akisema.
“Nitashtaki jambo hili kwa polisi.
Hawa ng’ombe wajinga
wameangusha kibanda changu cha
matunda.”

##
Sorimpan, fimbo mkononi, alihepa
kati ya umati na kufaulu kuwaona
ng’ombe wake.
Ng’ombe wa Sorimpan walimjua
vyema.
Kwa hivyo, waligeuka na
kumwangalia alipotokea!

##
Wakati huo, palikuwa na umati
mkubwa wa watazamaji: wanaume,
wanawake na hata watoto.
Wote walisimama wakiangalia
ng’ombe ambao walimsikiliza
Sorimapn pekee.

##
Ghafula, ng’ombe walivunja kimya
chao!
Walianza kuongea wote pamoja
wakiwakosoa watu!

##
Umati wa watu ulishangaa na kupiga hatua nyuma
wakiwaogopa ng’ombe.
Kisha ng’ombe waliacha kuzungumza na kuuangalia
umati kwa mshangao!
Lakini Mama Schola alisikika akisema, “Tangu lini
ng’ombe wakaingilia shughuli zetu za sokoni?”

##
Sasa ilikuwa zamu ya Mama Schola
kukosolewa na ng’ombe.
Wanawake wote waliokuwa
wakiuza, walisonga na kujiunga na
Mama Schola kwa ajili ya woga.

##
Ng’ombe waliwakosoa wanawake.
Waliongea kuhusu hali ya mboga
zao wakisema,
“Hizi ni mboga za aina gani?
Zote ni nzee na zimeanza
kunyauka!”

##
Ni wazi kuwa ng’ombe walikuwa hawajamaliza bado!
Waligeuka na kuangalia kibanda cha nguo kisha
walipiga kelele wakisema,
“Mnasema tunakula nguo zenu, nguo gani?
Mnamaanisha hivi viraka vikuu kuu! Nani
atavinunua?”

##
Ng’ombe sasa walisongea kibanda kilichofuata.
Watu wote waliwafuata.
“Nafaka yenu imejaa wadudu. Nani anataka kuila
hiyo! Tulionja tu kujua ikiwa hapa ni mahali pa kuja
mara kwa mara!” ng’ombe walisema kwa madharau.

##
“Na wewe Mama Schola,” ng’ombe waliendelea,
“Acha kelele nyingi.
Unaongea juu ya vyungu hivi ambavyo
vimepasuka?” Ng’ombe waligeuza vichwa vyao
kuelekeza upande wa vyungu vya Mama Schola.
“Hivi havina dhamana yoyote.
Vinavunjika upesi, kwa hivyo usitulaumu sisi.”
Baada ya hayo, ng’ombe waligeuka na kuondoka
wakifuatwa na Sorimpan kwa karibu.

##
* License: [CC-BY-NC]
* Text: Ursula Nafula
* Illustration: Catherine Groenewald
* Translation: Ursula Nafula
* Language: sw
