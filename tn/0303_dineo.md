# Dineo

##
Bogologolo-tala kwa motsaneng wa
Kagisano, go ne go nale monna a
bidiwa Malepa. Mosadi wa gagwe o
ne a bidiwa Dineo. Ba ne ba na le
bana ba le barataro. E ne e le
basetsana botlhe.

##
Erile fa Dineo a le moimana ka
ngwana wa bona wa bosupa,
Malepa a mo tshosetsa a re, “Fa o
ka tshola mosetsana gape, ke tlile
go go bolaya. Mme fa o ka tshola
mosimane, ke tla go direla moletlo
o mogolo!”

##
Fa nako ya go belega e fitlhile,
Dineo a ya go mmelegisi wa setso.
A ngwana e tla nna mosimane kapa
mosetsana?

##
E ne e le mosimane LE mosetsana –
mawelana! O ne a taa mosimane
leina a re ke Gosego mme
mosetsana ya nna Pabalelo. O ne a
tlala boitumelo fa a lebelela
Gosego, mme a hutsafala fa a
lebelela Pabalelo. A utlwa fela gore
a ka dira selo se le sengwe.

##
Dineo o ne a tlogela Pabalelo mo
tlhokomelong ya mmelegisi mme a
ya gae le Gosego.

##
Ka boipelo o ne a bontsha Malepa
ngwana wa bona wa mosimane.
Malepa o ne a itumetse thata mme
a bitsa motse otlhe go tla go keteka
tsalo ya morwa wa gagwe.

##
Gosego o ne a gola ya nna
lekolwane le le lebegang. Le
Pabalelo o ne a gola go nna
lekgarebe le le lebegang.

##
Ka letsatsi lengwe fa Gosego a
diditse dikgomo tsa ga rragwe, o ne
a bona lekgarebe le lentle thata.
O ne a bua a le esi a re, “Le ke
lekgarebe le ke batlang go le
nyala.”

##
Mme erile fa a mo kopa lenyalo,
lekgarebe la opela pina e:
“Mukhwana wefwe, Mukhwana.
So yakhupa omunwa, Mukhwana.
Nebebula omukhana, Mukhwana.
Barulaka khulwanda, Mukhwana.
Nebebula omusiani, Mukhwana.
Barera mungo muno, Mukhwana.
Iyeyi yakwa, Mukhwana.
Iyindi yakwa, Mukhwana.”

##
Se se ne se diragala gangwe le
gape. Gosego o ne a sa itse gore a
dire eng. O ne a ya kwa go
mmagwe, Dineo.
“Ke bone lekgarebe le lentle,” a
rialo. “Ke rata go le nyala. Mme ka
metlha fa ke mo kopa lenyalo, o
opela pina e le nngwe.”

##
Gosego a makala fa mmagwe a re,
“Se lekgarebe le opelang ka ga
sona ke nnete. Ke kgaitsadiago. Lo
ne lo le mawelana. Rrago o ne a
batla mosimane, eseng mosetsana.
Ka jalo ke ile ka tlogela kgaitsadiago
le mmelegisi, wena ka go tlisa gae
mo go rrago.”

##
Fa Gosego a anegela rragwe kgang
e, Malepa a ipona phoso. O ne a
bitsa Dineo mme ba tsaya loeto go
ya go mmelegisi. Ba ne ba ya go
tsaya Pabalelo.

##
Fa Pabalelo a goroga mo lelapeng,
rragwe le bagolwane ba motse ba
ne ba tlhaba podi mme ba dira
moletlo wa setso go mo golagana le
ba gaabo.

##
Morago ga ngwaga Pabalelo o ne a
nyalwa ke morwa wa kgosi ya
motse. Kgosi e ne e humile thata.
Pabalelo o ne a tlisa khumo le
boitumelo mo lelapeng la gaabo.

##
* License: [CC-BY]
* Text: Matthews M Wanga
* Illustration: Wiehan de Jager
* Translation: Lorato Trok
* Language: tn
