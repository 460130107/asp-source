# Tlowana Marata Go Itse

##
Mongwe le mongwe o a itse gore tlou e na le nko e telele.

##
Bogologolotala nko ya tlowana ene e le khutshwane, e le kima jaaka setlhako fa gare ga sefatlhego.

##
Tlowana ya go rata go itse ya tsalwa. E ne e botsa diphologolo tsotlhe dipotso ka dipopego tsa tsona.

##
Ya botsa thutlwa, "Goreng thamo ya gago e le telele?"

##
Ya botsa, "Goreng lenaka la gago le le ntlha?"

##
Ya botsa Kubu, "Goreng matlho a gago a hibitse jaana?"

##
Phologotswana e, e ne e sa fele pelo. Mme bogolosegolo, e ne e batla go itse ka kwena. "Kwena e lalela ka eng?" ya botsa.

##
"Tlogela go tlhola o botsa dipotso" ga rialo mmagwe. A tsamaya a sentse sefatlhego.

##
"Ntshale morago. Ke tla go bontsha dilalelo tsa Kwena kwa nokeng," ga rialo Legakabe.

##
Tlowana le Lekgakabe ba leba kwa nokeng.

##
Tlowana ya sutlha fa gare ga matlhaka, ya ema fa leribeng la noka. Ya lebelela ka fa gare ga metsi. "Kwena e kae?"

##
"Dumela," letlapa la dumedisa. "Dumela," Tlowana a dumela. "A o ka mpolelela gore Kwena o lalela ka eng?"

##
"Khubama ke bolelele" ga bua letlapa. "Inama, inama gape." Tlowana ya inamela kwa tlase ka fa nokeng go fitlhela.

##
"Swatho!" nko ya Tlowana ya felela ka fa gare ga metlhagare ya Kwena. "Kwena e tla lalela ka wena," ga rialo Legakabe.

##
Tlowana ya pharama fa fatshe ya itsetsepela ka maoto a yona a a tiileng, ya goga nko, ya goga, ya goga. Fela Kwena ya itshwarelela ya gana go tlogela.

##
Nko ya Tlowana ya taologa, ya taologa go fitlhelelela "Ruthuuu!" Tlowana ya kanama.

##
Ka go latlhegelwa ke dilalelo tsa yona, Kwena ya tlala pelo ya lelemela ka fa gare ga metsi.

##
Tlowana ya batlana le nko ya yona, fela ya palelwa ke go bona kwa e felelang teng.

##
E ne e le telele jaaka tsela ya Kgalagadi, mo eleng gore e ne e kgona go fitlhelela maungo a a leng kwa godimo ga setlhare.

##
Gape e ne e itshela ka metsi fa letsatsi le fisa thata. Go tloga ka lona letsatsi leo, dinko tsa ditlou tse di telele, di ne tsa ba tswela mosola.

##
* License: [CC-BY]
* Text: Judith Baker
* Illustration: Wiehan de Jager
* Translation: Atteridgeville Pilot Teachers
* Language: tn
