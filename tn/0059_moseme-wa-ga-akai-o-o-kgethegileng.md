# Moseme wa ga Akai o o kgethegileng

##
Fa Akai a sa le monnye, mmagwe o
ne a rata go mo robatsa mo
mosemeng o montle. Mangwane wa
ga Akai o dirile moseme o ka
matlhaka a dipalema.

##
Moseme o o ne o kganya ka mebala
e mentle ya mola wa godimo. O ne
o farologana le meseme e mengwe
e mmagwe o neng a na le yone mo
ntlwaneng.

##
Lebala le le gaufi le gaabo Akai le le
ne omeletse thata, le le mogote
ebile le tletse ka matlapa.
Go ne go tletse dikgokgo le dinoga.
Mme fela Akai ena o ne a sena
matshosetsi a go lomiwa ke
ditshenekegi tse.

##
Mmagwe o ne a re, “Moseme wa
gagwe o o kgethegileng o a mo
sireletsa.”

##
Akai e ne e le ngwana o o botlhale.
O ne a itse kwa mogobe o o seng
boteng o leng kwa teng.

##
O ne a ithuta kwa diramphetšhane
tsa ga mmemogolo wa gagwe di
dulang.
O ne ka gale a ya go nwa mašwi a
kamele le ena.

##
Ka lengwe la malatsi Akai o ne a se
lesego. O ne a ya go batla
boramphetšhane ba ga mmemogolo
wa gagwe mme a se goroge koo. O
ile a latlhega kwa dithabeng.
Akai o ne a tshogile thata.

##
O ne a dula ka fa tlase ga setlhare
sa morula a emetse thuso. Ka
bonako a tshwarwa ke boroko mme
a nna le toro.

##
Toro ya gagwe ke e:
O ne a rapame mo mosemeng wa
gagwe o o kgethegileng.
Mosadi o o neng a lebega jaaka
mmemogolo wa gagwe o ne a mo
tlhokometse.
O ne a nyeba mme a mo fa baka e
kgolo ya mašwi a kamele.
Erile fela fa Akai a phutholola diatla
tsa gagwe go tsaya mašwi, a tsoga.

##
Akai o ne a bula matlho a gagwe ka
iketlo. Erile fa a lebelela kwa
godimo, a bona nonyane e nnye e e
pududu e ikaegile ka setlhatsana
mo godimo ga gagwe.

##
Erile fa Akai a ema, nonyane e nnye
e e pududu ya tsharolola diphuka
mme ya bontsha Akai tsela. Akai o
ne a sala nonyane morago.

##
Akai o ne a fitlha kwa ditsela tse
pedi di kgaoganang teng. Nonyane
e pududu e ile ya latlhela bontlha
jwa moseme mo fatshe. Moseme o,
o ne o tshwana fela jaaka wa ga
Akai.

##
Fa Akai a sela bontlha jwa moseme
o, o ne a bona dikgatiso tsa maoto
a ga mmagwe. E se kgale a bona
mogoba o o seng boteng kwa ba
neng ba gelela metsi gona.

##
Ba lelapa la ga Akai ba ne ba mo
amogela mo lelapeng ka dikopelo le
moribo. Ba ile ba tlhaba podi, ba
besa nama mme ba keteka fa
ngwana wa bona a babalesegile.

##
Akai o ne a dula mo mosememg wa
gagwe o o kgethegileng mme a
itumelela nama ya peso.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Lorato Trok
* Language: tn
