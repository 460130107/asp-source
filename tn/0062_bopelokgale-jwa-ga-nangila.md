# Bopelokgale jwa ga Nangila

##
Bogologolo tala go ne go nale monna yo o neng a nale ntho e e botlhoko thata mo leotong la gagwe.

O ne a sa kgone go ema le go tsamaya.

Monna yo o ne a dula kwa motseng le mosadi wa gagwe le bana.

##
Banyalani ba ba ne ba nale barwa ba le bararo le morwadi a le mongwe.

Leina la morwadiabona e ne e le Nangila. Tiro ya gagwe e ne e le go tlhokomela rragwe.

Tiro ya basimane e ne e le go lema masimo le go isa diphologolo phulong.

##
Nangila e ne e le mosetsana o montle thata. Baagi botlhe ba motse ba ne ba mo rata ebile ba mo tlotla.

Batsadi ba gagwe ba ne ba batla gore a nyalwe ke monna yo o siameng.

Ba ile ba baya molao o o thata gore ba kgone go mo nyadisa monna yo o siameng.

##
Mongwe le mongwe yo o neng a batla go nyala Nangila o ne a tshwanetse go tla ka motswi kwa molapong o o gaufi le motse.

Motswi o o ne o tla fodisa ntho ya ga rragwe Nangila.

Mme fela molapo o ne o tletse ka mewa e e kotsi.

##
Banna bangwe ba ne ba leka go tla ka motswi oo mme ba boa ba iphotlhere.

Banna bangwe ba ne sa ba boe go tswa molapong.

##
Nangila o ne a tshwenyegile. Tota le bomorrwarragwe ba ne ba tshaba go ya kwa molapong. O ne a swetsa go ya kwa molapong.

Mmagwe a re, “Morwadiake, fa go paletswe banna ba ba maatla, wena a o tla atlega?” Mme fela Nangila o ne a feditse le mogopolo wa gagwe.

##
Fa a le mo tseleng, Nangila o ne a kopana le mosadimogolo a rwele dikgong. O ne a thusa mosadimogolo go rwala dikgong.

Mosadimogolo o ne a leboga.

O ile a re go Nangila, “Ke tla go bolelela gore o fitlhelele jang moya o o maswe wa kwa molapong le gore o dire eng fa o fitlha kwa.”

##
Fa Nangila a fitlha kwa molapong, o ile a bona mewa e nwa e bile e bina.

O ile a leta mme a bogela. Ka bongwe ka bongwe, mewa e ile ya robala.

##
Fa mewa yotlhe e sena go robala, Nangila o ile a itatlhela mo molapong.

O ile a bona motswi mme a o tsenya mo kgetsaneng.

Fa a thuma a boela kwa morago, makhubu a ne a mo dikaganyeditse.

##
Fa Nangila a fitlha kwa ntle ga molapo mewa e ne e tsogile. O ne a tshogile, mme a opela pina e mosadimogolo a mo rutileng yona:

Nna, morwadia motho,

Ke tswa kwa molapong.

Ke tlile ka ntlha ya gore banna ba tshaba go tla.

Rre o tlhoka motswi o gore a alafe ntho ya gagwe.

Ke ka moo ke leng fa,mo lefatsheng le ba bantsi ba tshabang go fitlha, ka gonne lo babusi.

##
Lentswe la ga Nangila le ne le le molotsana thata mo ebileng mewa e ile ya mo kopa gore a ba opelele gangwe le gape.

Kopelo ya gagwe e ile ya dira gore mewa e robale gape.

Ka jalo Nangila a taboga ka lebelo le le feteletseng go boela kwa motseng wa gagwe.

##
Batho botlhe ba ne ba emetse Nangila gore a boele gae.

Fa a fetsa go alafa ntho ka motswi rragwe o ile a kgona go ema gape.

Motse otlhe o ile wa bina mme wa paka Nangila.

##
* License: [CC-BY]
* Text: Violet Otieno
* Illustration: Vusi Malindi
* Translation: Lorato Trok
* Language: tn
