# Montshiwa o abelana ka maoto

##
Bogologolotala diphologolo tsotlhe
di ne di sena maoto.
Di ne di gagaba mo mmung.

##
Ke batho fela ba ba neng ba na le
maoto gonne Montshiwa o ne a ba
file maoto.

##
Ka letsatsi lengwe, Montshiwa o ne
a swetsa gore o tla fa phologolo e
nngwe le e nngwe maoto.
O ne a tsamaya gotlhe mo motseng
a bega tshwetso ya gagwe.
O ne a batla gore diphologolo
tsotlhe di tsamaye jaaka batho.

##
Diphologolo di ne di itumetse fa di
utlwa gore di tlile go fiwa maoto.
Phologolo e nngwe le e nngwe e ne
e batla go nna le maoto gore e
kgone go tsamaya le go taboga.
Di ne tsa opela, tsa tshikinya
megatla le go tsharolola diphuka tsa
tsona.

##
Diphologolo di ne tsa kopana mme
tsa bua ka moo go leng boima ka
teng go gagaba.
Mmu o gotlha mala a tsona.
Maoto a tla thusa gore di bonele
kgakala, fela jaaka batho.

##
Ka letsatsi leo, diphologolo di ne tsa
gagabela kwa ntlong ya ga
Montshiwa go fiwa maoto a tsona.
Dithutlwa, ditau, ditlou, mebitlwa, bogopane le dinonyane di ne tsa ema
mola mme tsa leta go fiwa maoto.

##
Phologolo e nngwe le e nngwe e ne
ya fiwa maoto a le mane.
Nonyane e nngwe le e nngwe e ne ya
fiwa maoto a mabedi.

##
Ditebego tsa diphologolo di ne tsa
fetoga morago ga go nna le maoto.
Tse dingwe tsa bina ka ntlha ya
boitumelo.
Tse dingwe di ne sa kgone go
tsamaya mme tsa wela mo fatshe.

##
Di ne tsa tsamaya mo motseng di
bontsha batho maoto a tsona.
Di ne tsa re, "Re ka se tlhole re
gagaba."

##
Phologolo ya bofelo mo moleng e ne
e le Sebokolodi.
"A go nale mongwe gape mo
morago ga gago?", Montshiwa a
botsa.
“Nnyaa, ke nna wa bofelo,"
Sebokolodi a araba.

##
Montshiwa a akanya, "Fa ele wena
wa bofelo, ke ya go dira eng ka
maoto a a setseng a?"
Montshiwa o ne a fa Sebokolodi
maoto otlhe a a setseng.

##
Sebokolodi o ne a tsamaya a
itumetse gonne o ne a nale maoto a
mantsi.
“Ke tla kgona go tsamaya ka bonako
go ba feta botlhe," a akanya.

##
Erile fela Sebokolodi a fetsa go
tsamaya, Noga a goroga kwa ntlong
ya ga Montshiwa.
“Montshiwa, le nna ke kopa maoto"
ga rialo Noga.

##
“Ke abile maoto otlhe. O ne o le
kae?" Montshiwa a botsa.
“Ke ne ke gateletswe ke boroko,"
Noga a araba.

##
Montshiwa a lebelela gotlhe mo
ntlong ya gagwe go bona gore a go
na le maoto a a setseng
Go ne go sena sepe.

##
Montshiwa o ne a tswela kwa ntle
mme a re, "Ke maswabi, ga gona
maoto a a setseng."

Noga o ne a tshwanela ke go boela
gae a gagaba.
Go tloga ka letsatsi leo, Noga a
tlogela go robala thata.
O dula a emetse motlha o mogwe
wa go fiwa maoto.

##
* License: [CC-BY]
* Text: Mutugi Kamundi
* Illustration: Wiehan de Jager
* Translation: Lorato Trok
* Language: tn
