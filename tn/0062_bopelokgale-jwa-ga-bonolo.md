# Bopelokgale Jwa Ga Bonolo

##
Bogologolotala go ne go nale monna yo o neng a nale ntho e e botlhoko thata mo leotong la gagwe. O ne a sa kgone go ema le go tsamaya. Monna yo o ne a dula le mosadi wa gagwe le bana.

##
Banyalani ba, ba ne ba nale barwa ba le bararo le morwadi a le mongwe. Leina la morwadiabona e ne e le Bonolo. Tiro ya gagwe e ne e le go tlhokomela rragwe. Tiro ya basimane e ne e le go lema masimo le go isa diphologolo mafulong.

##
Bonolo e ne e le mosetsana yo montle thata. Baagi botlhe ba motse ba ne ba mo rata ebile ba mo tlotla. Batsadi ba gagwe ba ne ba batla gore a nyalwe ke monna yo o siameng. Ba ne ba baya molao o o thata gore a nyalwe ke monna yo o siameng.

##
Mongwe le mongwe yo o neng a batla go nyala Bonolo, o ne a tshwanetse go tla ka modi kwa letsheng le le gaufi le motse. Modi o, o ne o tla fodisa ntho ya ga rragwe Bonolo. Mme fela letsha le ne le tletse ka mewa e e kotsi.

##
Banna bangwe ba ne ba leka go tla ka modi oo, mme ba boa ba iphotlhere. Banna bangwe ba ne sa ba boe go tswa letsheng.

##
Bonolo o ne a tshwenyegile. Tota le bomorrwarragwe ba ne ba tshaba go ya kwa letsheng. O ne a swetsa go ya kwa letsheng. Mmagwe a re, "Morwadiake, fa go paletswe banna ba ba maatla, wena a o tla atlega?" Mme fela Bonolo o ne a feditse le mogopolo wa gagwe.

##
Fa a le mo tseleng, Bonolo o ne a kopana le mosadimogolo a rwele dikgong. O ne a thusa mosadimogolo go rwala dikgong. Mosadimogolo o ne a leboga. O ne a re go Bonolo, "Ke tla go bolelela gore o fitlhelele jang moya o o maswe wa kwa letsheng le gore o dire eng fa o fitlha koo."

##
Fa Bonolo a fitlha kwa letsheng, o ne a bona mewa e nwa e bile e bina. O ne a leta mme a bogela. Ka bongwe ka bongwe, mewa e ne ya robala.

##
Fa mewa yotlhe e sena go robala, Bonolo o ne a itatlhela mo letsheng. O ne a bona modi mme a o tsenya mo kgetsaneng. Fa a thuma a boela kwa morago, makhubu a ne a mo dikaganyeditse.

##
Fa Bonolo a fitlha kwa ntle ga letsha, mewa e ne e tsogile. O ne a tshogile, mme a opela pina e mosadimogolo a mo rutileng yona: Nna, morwadia motho, ke tswa kwa letsheng. Ke tlile ka ntlha ya gore banna ba tshaba go tla. Rre o tlhoka modi o, gore a alafe ntho ya gagwe. Ke ka moo ke leng fa, Mo lefatsheng le ba bantsi ba tshabang go fitlha, Ka gonne lo babusi.

##
Lentswe la ga Bonolo le ne le le molotsana thata mo ebileng mewa e ile ya mo kopa gore a ba opelele gangwe le gape. Kopelo ya gagwe e ne ya dira gore mewa e robale gape. Ka jalo Bonolo a taboga ka lebelo go boela kwa motseng wa gagwe.

##
Batho botlhe ba ne ba emetse Bonolo gore a boele gae. Fa a fetsa go alafa ntho ka modi, rragwe o ne a kgona go ema gape. Batho botlhe ba motse ba ne ba ne ba bina mme ba paka Bonolo.

##
* License: [CC-BY]
* Text: Violet Otieno
* Illustration: Vusi Malindi
* Translation: Lorato Trok
* Language: tn
