# Bese E Kgolo Ya Mmala Wa Botala Jwa Legodimo

##
Go ne go le bese e le nngwe fela mo motseng wa ga Ebei. E ne e le kgolo e le mmala wa botala jwa legodimo. E ne e le modumo thata.

##
Ka letsatsi lengwe mmagwe Ebei a re, "Kamoso re ya toropong go ya go reka diaparo tsa gago tsa sekolo."

##
Ebei o ne a itumetse thata. Ba tlile go tsamaya ka bese e e kgolo ya mmala wa botala jwa legodimo. O ne a itumetse thata ebile a sa kgone go rabala bosigo joo.

##
Ebei o ne a setse a ipaakantse fa mmagwe a tla go mo tsosa.

##
Ebei le mmagwe ba ne ba ya kwa boemelong jwa dibese. Ba ne ba emetse bese e e kgolo ya mmala wa botala jwa legodimo. Mme bese ya se ka ya fitlha.

##
Batho ba bangwe ba ile ba fitlha kwa boemelong jwa dibese. Ba ile ba ngongorega ka ntlha ya fa bese e le thari. "Bese e kae?" ba botsa.

##
Ebei o ne a tshwenyegile. "Ga re na go kgona go ya toropong. Ga ke na go kgona go nna le diaparo tse dint≈°hwa tsa sekolo," a nagana.

##
Batho ba bangwe ba ne ba itlhoboga mme ba boela gae. Ebei o ne a lela. O ne a sa batle go boela gae. Mmagwe o ne a mo kgothatsa. "Re tla emanyana gape," a rialo.

##
Morago ga nakwana, ba ne ba utlwa modumo. Ba ne ba bona lerole mo moyeng. E ne e le bese!

##
Mme fela bese e ne e se mmala wa botala jwa legodimo. E ne e se kgolo. Bese e ne e le khibidu ebile e le nnye. Batho ba ba neng ba emetse bese ba ne ba lebelela bese e. Ba ne ba se e palame.

##
"Palamang! Palamang!" mokgweetsi a goa. "Re thari thata gompieno," a rialo.

##
Ebei le mmagwe e ne e le bone bantlha go palama bese. Morago ga nakwana batho ba bangwe le bona ba palama bese e khibidu e nnye.

##
Ebei o ile a lebelela ka letlhabaphefo. O ile a bona batho ba bantsi mo boemelong jwa bese.

##
Batho ba bantsi ba ne ba tabogela go tshwara bese. Mme ba ne ba le thari. Bese e ne e tletse. Bese e khibidu e ile ya ya toropong.

##
"Bese ya mmala wa botala jwa legodimo e kgolo e kae?" mmagwe Ebei a botsa. "E robegile," mokgweetsi a araba. "Re a e baakanya. E tla filtha kamoso," a tlatsa.

##
Ebei o ne a sa tshwenyege ka mmala wa bese. O ne a sa tshwenyege ka bogolo jwa bese. O ne a itumeletse fela gore bese e e ya toropong.

##
* License: [CC-BY]
* Text: Mecelin Kakoro
* Illustration: Mango Tree
* Translation: Lorato Trok
* Language: tn
