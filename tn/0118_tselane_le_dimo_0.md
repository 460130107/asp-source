# Tselane le Dimo

##
Bogologolo tala go ne go na le
mosetsana a bidiwa Tselane.
Rragwe o ne a tlhokafetse ka jalo o
ne a setse fela le mmagwe.
Mmagwe o ne a sa bone mosola wa
gore ba nne kwa motseng wa bona.
Ka letsatsi le lengwe o ne a bolelela
Tselane gore ba fudugela kwa
motsaneng o mongwe go simolola
botshelo jo bošwa.

##
Tselane o ne a sa batle go tsamaya
mme a lela thata. Mmagwe o ne a
ineela mme a dumela gore a ka
sala. Matsapa e ne e le gore motse
o, o ne o itsege ka bo dimo.
Le fa bo dimo ba ne ba nna kwa
magageng, fa ba ne ba itse gore
bana ga ba na batsadi,ba ne ba ba
tlhasela.

##
Mmagwe Tselane o ne a dumelana
le ena gore o tla mo tlisetsa dijo
letsatsi le letsatsi.
“Ke tla opela pina mme o tla itse
gore ke nna. O seka wa bulela ope
mojako ngwanaka”, ga rialo
mmagwe Tselane.
“Pina e ke tla e opelang ke e.”

##
Tselane ngwanaka!
Tselane ngwanaka!
Tla o tseye bogobe o je.
Tla o tseye bogobe o je!”

##
Ka letsatsi le le latelang mmagwe
Tselane o ne a tlisetsa Tselane dijo.
A simolola go opela:
“Tselane ngwanaka! Tselane
ngwanaka! Tla o tseye bogobe o je.
Tla o tseye bogobe o je!”
Tselane o ne a bula mojako wa ntlo
mme a ja dijo tse di monate tsa ga
mmagwe.

##
Mmagwe Tselane o ne a atla Tselane
mme a boela gae. Tselane ene o ne
a boela mo ntlong mme a tswala
mojako a leka go robala.
Dimo o ne a ntse a reeditse ebile a
lebeletse se se diragalang magare
ga Tselane le mmagwe.

##
Fa Tselane a tima lebone, o ne a
utlwa lentswe la dikodu le opela
pina ya ga mmagwe mo ntle ga
mojako.
“Tselane ngwanaka!Tselane
ngwanaka! Tla o tseye bogobe o je!
Tla o tseya bogobe o je!”. “Tloga fa
wena! Ga o mme, o dimo!”
Dimo o ne a tsamaya a swabile a
boela kwa legageng.

##
Mmagwe Tselane o ne a tswelela ka
go tlisetsa Tselane dijo bosigo le
motshegare.
Dimo le ene o ne a sa fele pelo
mme a leka go tsena mo ntlong ya
ga Tselane. O ne a palelwa ka gale
gonne Tselane o ne a utlwa gore ga
ise lentswe la ga mmagwe.

##
Ka letsatsi lengwe dimo one a
tlelwa ke kakanyo. “Nka kgona go
fetola lentswe la ka gore le tshwane
le la ga mmagwe Tselane!” ga
akanya dimo.
Dimo o ne a besa molelo o mogolo
mme a latlhela tshipi mo go one. Fa
tshipi e fetsa go gotela thata ebile e
le khibidu, a e metsa!
“Kudutlu!” ga utlwala modumo wa
tshipi fa e feta mo mometsong wa
ga dimo.

##
Dimo o ne a simolola go opela go
utlwa gore a lentswe la gagwe le
fetogile.
O ne a tlolela godimo ka boitumelo
fa a utlwa lentswe la gagwe le le
molotsana jaaka la ga mmagwe
Tselane!.

##
Ka letsatsi le le latelang, pele ga mmagwe Tselane a ka tla, Dimo o
ile a ya kwa ntlong ya ga Tselane mme a opela:
Tselane ngwanaka!
Tselane ngwanaka!
Tla o tseye bogobe o je.
Tla o tseye bogobe o je!”

##
Ka boitumelo Tselane o ne a bula fa
a utlwa lentswe le le molotsana la
ga mmagwe. O ne a makala go
bona dimo a eme mo pele ga
mojako. Tselane o ne a leka go
tswala mojako ka bonako pele dimo
a ka tsena. Dimo o ne a itatlhela
mme a phamola Tselane a mo
latlhela mo kgetsing.

##
Dimo o ne a tsamaya a opela go ya
legageng la gagwe, a itumetse
thata!
“Fa nkabo ke nale bojalwa jwa
setso, bo ne bo tla tsamaisana
monate le seshebo sa ka sa
gompieno. A monate wa letsatsi
banna!” ga bua dimo a le esi a binabina.

##
Mmagwe Tselane o ne a tla ka gale
mme a opela pina ya gagwe. O ne a
makala Tselane a sa bule mojako,
mme a opela gape. Ga boraro o ile
a raga mojako mme a fitlhela
Tselane a se teng! O ne ka gangwe
a itse gore o tseilwe ke dimo!

##
O ne a loga leano la go golola
morwadiagwe mo go dimo pele ga a
ka mo ja.
O ne a itse gore bo dimo ba rata
bojalwa jwa setso thata. Mmagwe
Tselane o ne a ya gae ka bonako
mme a apaya bojalwa jwa setso. O
ne a bo tshela mo kgamelong e
kgolo mme a bo rwala ka tlhogo. O
ne a kokota kwa legageng la ga
dimo.

##
Dimo o ne a utlwile monkgo wa bojalwa jwa setso
mme a bula mojako ka bonako. “Dumela rra! Ke ne
ke feta ka tsela mme ka utlwa o opela monate. Ke
fetela kwa motseng go ya go keteka moletlo wa
botsalo jwa ngwana”.
Dimo o ne a ka se tlogele bojalwa jwa setso bo mo
feta. O ne a laletsa mmagwe Tselane mo ntlong mme
ena a baya bojalwa mo fatshe gore dimo a tswe pelo.
“Tla ke go tshelele pele ke boela morago”, ga rialo
mmagwe Tselane.

##
Mmagwe Tselane o ne a bolaisa
dimo bojalwa go fitlhela nkgo e nna
lolea. Dimo o ne a tlhapelwa thata,
a wela mo fatshe ka boroko.

##
Erile mmagwe Tselane a utlwa dimo
a gona, a bula kgetsi mme a ntsha
Tselane mo go yone.
Ba ne ba tswa ka legaga mme ba
tshabela gae. Tselane o ne a ya go
nna le mmagwe kwa motsaneng o
mošwa mme ba tshela monate!

##
* License: [CC-BY]
* Text: Lorato Trok
* Illustration: Catherine Groenewald
* Translation: Lorato Trok
* Language: tn
