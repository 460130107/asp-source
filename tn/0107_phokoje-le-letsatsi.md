# Phokoje le letsatsi

##
Bogologolo-tala go ne go nale
phokoje ya seeleele ebile e le
motlapa. Phokoje o ne a dula le
rragwe wa motsofadi kwa sekgweng
sa Kgalagadi.

##
Ka moso o o latelang fa
monnamogolo Phokoje a tsoga, o ne
a fitlhela morwa wa gagwe wa
motlapa a robetse mo letsatsing. O
ne a sa apaya ebile dipodi di sa le
mo lesakeng!
“Mosimane ke wena, o motlapa!
Tsamaya o ye go batla mosadi. Ke
setse ke tsofetse gore nka go
tlhokomela,” ga rialo monnamogolo.
Phokoje o ne a tlola mme a isa
dipodi mafulong.

##
Phokoje o ile a bona phatsimo mo
sekgweng mme a makala. O ile a
tsmaela gaufi le letlapa le le neng le
bontsha phatsimo. Fa a ntse a
atamela, phatsimo e e ne e bontsha
bontle jo bo seng kana ka sepe. Ka
gongwe se e ka nna mosadi wa
gagwe?!

##
“O montle jang,” Phokoje a rialo mo
phatsimong e. “Mme fela o mang?
Ke goreng o le esi?”
“Ke nna letsatsi,” phatsimo ya
araba. “Ba lelapa la me ba
ntlogetse fa fa ba fuduga. Ba ne ba
sa batle go ntsaya. Ke fisa thata.”

##
Phokoje a re, “A bontle jo bo kana!
Ke tla go tsaya. Ke tla go isa kwa
lapeng la me go ya go kopana le
rre.”
“Go siame, o ka ntsaya. Mme fela o
se ngongorege fa ke nna mogote
thata,” ga rialo letsatsi.

##
Phokoje o ne a rwala letsatsi ka
mokotla wa gagwe mme ba
simolola loeto lwa go ya gae. Go se
go ye kae, ke fa letsatsi le fisa
moriri wa ga phokoje wa mokotla.
“A o ka fologa mo mokotleng wa
me? Ke tlhoka go ikhutsa,” ga rialo
Phokoje. Mokotla wa gagwe o ne o
le botlhoko tota ebile a sa kgone le
go tsamaya.
“Tswelela go tsamaya!” ga rialo
letsatsi. “ Ke go boleletse gore ga
ke batle dingongorego tsa gago!”

##
Phokoje o ne a bona legong le
legolo go kgabaganya tsela. O ile a
gagabela ka fa tlase ga lona gore
letsatsi le tle le wele mo fatshe.
Mme legong le ile la goga letlalo la
ga Phokoje le moriri wa lona mme le
tsone tsa sala kwa morago le
letsatsi.

##
Phokoje wa batho o ne a ya gae
kwa ntle ga letlalo le moriri mo
mokotleng, le mosadi tota a sena
ena.
Rragwe o ne a oka letlalo la gagwe
ka dioli tse di kgethegileng. Letlalo
la gagwe le moriri di ne tsa gola
sentle gape.

##
Fela letlalo le lešwa le moriri wa
gagwe di ne di farologana le tsa
mmele otlhe wa gagwe. Se e ne ya
nna segopotso mo go ena gore a se
tlhole a tlaela gape.

##
Ka ga tlhamane e
Ka ngwaga wa 2005, motlhaba tlhamane e, Bega Cgase wa kwa
Sekakeng sa Kgalagadi kwa nageng ya Botswana o ile a tlhabela
Marlene Winber tlhamane e. Marlene ke ene a re bolelelang
tlhamane e fa. Tlhamane e e tlhagelela ka mefuta e e
farologaneng mo merafeng e e farologaneng ya Masarwa mo
Borwa jwa Aforika. Tlhamane e e thiba makolwane a a tlaetseng go
nna kelotlhoko go se tsiediwe ke dipopego tsa kwa ntle tsa
basetsana. Gape e gakolola batsadi go se pateletse lenyalo mo
baneng ba bona fela gore banne le thuso yam o lelapeng. Gape e
leka go gatelela maatla a letsatsi mo sekakeng le go dira se
dilthamane di se dirang- go fa dipopo tsa tlhago bothofatso.
Ditshwantsho mo tlhamaneng e di dirilwe ke Marlene Winberg
mme tsa diriwa ka kgatiso ya setegeniki sa khomputara ke Satsiri
Winberg, a thusitswe ke botswerere jwa Mayeka Arts Collection tsa
botaki jwa Masarwa.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Lorato Trok
* Language: tn
