# Magozwe

##
Kwa toropo-kgolong e e pheteselang ya
Nairobi, kgakala le botshelo jo bo bothito
jwa kwa gae, go ne go dula basimane ba
ba dulang kwa mebileng. Ba ne ba
amogela letsatsi le lengwe le lengwe
jaaka le ne le tlhaba.
Moso mongwe basimane ba ne ba mena
meseme ya bona fa ba tsoga. Ba ne ba
robala mo fatshe mo samenteng se se
maruru. Ba ne ba gotsa molelo ka
matlakala go leleka serame.
Mo setlhopeng se sa basimane, go ne go
nale mongwe a bidiwa Magozwe. O ne a
le monnye mo go bone.

##
Batsadi ba ga Magozwe ba tlhokafetse a
na le dingwaga tse tlhano fela. O ile a ya
go dula le malomagwe. Monna yo o ne a
sa kgathalele ngwana. O ne a sa fe
Magozwe dijo sentle. O ne a mo berekisa
jaaka lekgoba.

##
Fa Magozwe a ne a ngongorega kgotsa a
botsa dipotso, o ne a ntewa botlhoko. Fa
Magozwe a ne a botsa gore a ka ya
sekolong, malomagwe o ne a mo betsa
mme a re, “O seeleele se segolo gore o
ka ithuta sengwe.”
Morago ga dingwaga tse tharo tsa
tshotlakako e, Magozwe o ile a tshaba. O
ile a tshimolola go dula kwa mebileng.

##
Botshelo jwa mebila bo ne bo le thata
mme go ne go le thata mo basimaneng
go bona fela sa go ja. Ka matsatsi
mangwe ba ne ba tshwarwa, matsatsi
mangwe ba ne ba ntewa. Fa ba ne ba
lwala, go ne go se kwa ba ka bonang
thuso gona.
Setlhopa se sa basimane se ne se tshela
ka madinyana a ba neng ba a bona ka go
kopa, le go rekisa dipolasetiki le go
rekisa dilo tse di ka dirisiwang gape.
Botshelo bo ne bo le bokete thata ka
ntlha ya dintwa magareng ga basimane
ba ba neng ba batla go laola dikarolo
dingwe tsa toropo-kgolo.

##
Ka letsatsi lengwe fa Magozwe a ntse a
batlana le dijo mo matlakaleng, o ile a
bona buka e e gagogileng ya dipadi. O ile
a ntsha leswe mme a e tsenya mo
mokotlaneng wa gagwe.
Letsatsi le lengwe le lengwe morago ga
moo, o ne a ntsha buka e mme a lebelela
ditshwantsho. O ne a sa itse go buisa
mafoko.

##
Ditshwantsho tsa padi e di ne di bua ka
ga mosimane yo o ileng a gola go nna
mofofisi wa sefofane.
Magozwe o ne ka gale a lora gonna
mofofisi wa sefofane. Ka matsatsi a
mangwe, o ne a ipona e le ena mosimane
yo o mo pading.

##
Go ne go le maruru thata mme Magozwe
o ne a eme mo thoko ga tsela a kopa.
Monna mongwe a tla kwa go ena.
“Dumela, ke nna Tomase. Ke dira gaufi le
mo, ko tulong e o ka bonang dijo teng,”
ga rialo monna yo.
A supa ntlo e e serolwane e e nang le
marulelo a botala jwa legodimo. “Ke
tshepa gore o tla ya moo go ya go batla
dijo?’’ monna yo a botsa. “Ka gongwe,” a
bua a tsamaya.

##
Morago fa dikgwedi di ntse di tsamaya,
basimane ba ne ba tlwaetse go bona
Tomase moo. O ne a rata go bua le
batho, bogolo-segolo batho ba ba dulang
mo mebileng.
Tomase o ne a reetsa dipadi tsa
matshelo a batho. O ne a a le pelo-telele,
ebile a le maitseo.
Basimane ba bangwe ba ne ba
tshimolola go ya kwa ntlong e e
serolwane go ya go batla dijo tsa
motshegare.

##
Magozwe o ne a dutse mo thoko ga tsela
a lebeletse buka ya ditshwantsho fa
Tomase a tla go dula mo thoko ga
gagwe.
“ Padi e e bua ka eng? ” ga botsa
Tomase.
“ Ke ka mosimane yo o nnang mofofisi
wa sefofane,” ga araba Magozwe.
“Leina la mosimane ke mang?” ga botsa
Tomase.
“Ga ke itse, ga ke itse go buisa,” ga rialo
Magozwe a buela kwa tlase.

##
Fa ba kopana, Magozwe o ile a
tshimolola go bolelela Tomase ka ga
botshelo jwa gagwe. E ne ele ka ga
malomagwe le gore goreng a tshabile.
Tomase o ne a sa bue thata, ebile o ne a
sa bolelele Magozwe gore a dire eng,
mme o ne a reetsa ka tlhoafalo ka dinako
tsotlhe.
Ka nako tse dingwe ba ne ba bua fa ba
ntse ba ja kwa ntlong ya marulelo a
botala jwa legodimo.

##
Go isa kwa matsatsing a botsalo jwa ga
Magozwe jwa dingwaga tse lesome,
Tomase o ne a fa Magozwe buka. E ne e
le padi ka ga mosimane wa kwa
magaeng o o golang go nna setshameki
se se itsegeng sa kgwele ya dinao.
Tomase o ne a buisetsa Magozwe padi
eo makgetlo a mantsi, go fitlhela letsatsi
lengwe a re,
“Ke nagana gore ke nako ya gore o tsene
sekolo o ithute go buisa.Wena o nagana
eng?”
Tomase a tlhalosa gore o itse tulo e bana
ba ka dulang teng le go ya sekolong.

##
Magozwe o ne a nagana ka tulo e
ntšhwa e, le ka go ya sekolong. Ka
gongwe malomagwe o ne a bua nnete
mme ke motlapa fela o o sa kgoneng go
ithuta sepe?
Fa a ka fitlha a ntewa kwa tulong e
ntšhwa? O ne a tshogile. “Ka gongwe go
botoka ke nna gona mo mebileng,” a
nagana.

##
O ile a bolelela Tomase letshogo la
gagwe. Ka dinako tsotlhe Tomase o ne a
tshepisa mosimane gore botshelo bo tla
tokafala kwa tulong e ntšhwa.

##
Jaanong Magozwe a ya go dula kwa
phaposing ya ntlo ya marulelo a a
serolwane. O ne a dula le basimane ba
bangwe ba babedi.
Palo ya bana ba ba neng ba dula kwa ba
ne ba le lesome. Gammogo le
mmangwane Puleng le monna wa
gagwe, dintšwa tse tharo, katse le podi
ya motsofe.

##
Magozwe o ne a tshimolola sekolo mme
go ne go le boima. O ne a saletse kwa
morago thata.
Ka dinako tse dingwe o ne a batla go
ineela . Mme fela a nagana ka mofofisi
wa sefofane le motshameki wa kgwele
ya dinao mo dipading. Jaaka bona, o ne
a seka a ineela.

##
Magozwe o ne a dutse mo jarateng kwa
ntlong ya marulelo a a serolwane, a buisa
buka ya dipadi go tswa kwa sekolong.
Tomase o ile a tla go dula mo thoko ga
gagwe.
“Padi e e bua ka eng?” ga botsa Tomase.
“Ke ka mosimane yo o nnang
morutabana,” ga araba Magozwe.
“Leina la mosimane ke mang?” ga botsa
Tomase.
“Leina la gagwe ke Magozwe,” ga rialo
Magozwe ka monyebo.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Lorato Trok
* Language: tn
