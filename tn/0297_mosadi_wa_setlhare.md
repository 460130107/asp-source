# Mosadi wa setlhare

##
Bogologolo tala go ne go le monna yo a neng a humile thata. O ne a na le tshimo ya mmu o
o nonneng, dikgomo, dinku le dipudi.
Fela fa a ntse a gola a simolola go hutsafala, ka gonne a tlhoka selo se le sengwe fela. O ne
a se na mosadi.

##
Erile a ntse ka fa tlase ga setlhare,
a tlelwa ke mogopolo o montle.

Fa a ka se kgone go nna le mosadi,
gongwe a ka itirela ena?

##
A simolola go bopa mosadi go tswa
mo kutung e e tiileng ya setlhare.
Fa a fetsa go bopa sefikantswe sa
mosadi, a mo tshwara matlho, mme
one a bulega.
A budulela moya mo go ena ,mme a
phaphama a nna le botshelo.

##
E ne e le mosadi o montle thata,
bontle bo a iseng a ke a bo bone.
O ne a khubama fa pele ga mosadi
o, mme a mo kopa gore e nne
mosadi wa gagwe.

##
A neela mosadi khiba ya
mebalabala, dibaga le kgare ya mo
tlhogong, e le sesupo sa mosadi yo
o nyetsweng. A agela mosadi ntlo
ka mmu wa seretse le tlhaga tse di
neng di tlhoga mo pele ga kutu ya
gagwe.
“Ke kopa fela selo sele sengwe go
wena,” a rialo go mosadi wa gagwe.
“O se bolelele ope gore o tswa kae.”

##
Go se go ye kae, masogwana a
motse o o mabapi ba simolola go
belaela.
“Ke ka ga jang gore monnamogolo o
a nne le mosadi o montle jaana wa
lekgarebe?”
Ba ne ba rera go utswa mosadi o.
Ka letsatsi lengwe ba ne ba mo
utswa mme ba mo isa kwa lesakeng
la motse wa bone.

##
Monnamogolo o ne a utlwa botlhoko
thata. A ikutlwa gore a ka se kgone
go tshela ntle le ena.
Mme a nagana, “Kgotsa fa nka nna
le sengwe sa gagwe nka se
hutsafale jaana.”
Ka jalo a romela maeba a gagwe go
ya go mmatla, go re a mo opelele, a
tlise sengwe sa gagwe ko go ena.

##
Erile ba mo fitlhela, ba mo opelela
ka mantswe a a monate a
dinonyane.
Mosadi wa setlhare, mosadi wa
setlhare
O o bontle jo bo gaisang
Re romilwe ke monna wa gago
Go re re boe le khiba ya gago!

##
A ba fa khiba ya gagwe, ba fofela godimo ga dithaba, godimo ga dinoka, ba boela go
monna wa gagwe.
O ne a baya khiba mo sefatlhegong sa gagwe mme a gomotsega go le gonnye.

##
Fela tlhologelelo ya gagwe ga e a ka
ya fela.
A boela gape a roma maeba a
gagwe go re a ye go mo opelela.
Mosadi wa setlhare, mosadi wa
setlhare
Yo o bontle jo bo gaisang.
Monna wa gago o re romile
Go re boe le kgare ya gago ya
tlhogo!

##
O ile a tshwara kgare ya tlhogo
mme a tlhologelela mosadi wa
gagwe yo a leng kgakala kwa
lesakeng la baditšhaba.
Morago ga sebakanyana, a bitsa
maeba a gagwe gape.
Tsamayang lo ye kwa go ene mme
lo mo opelele.
Mosadi wa setlhare, mosadi wa
setlhare
Yo o bontle jo bo gaisang
Monna wa gago o re romile
Go re re buse Botshelo jwa gago!

##
Ba boela morago lebaka la boraro.
Ba ile ba tsorama mo godimo ga
magetla a gagwe. Fa ba ntse ba
opela , nonyane e nngwe le e
nngwe e ne ya ntsha leitlho la
gagwe.
A boela a fetoga sefikantswe gape.
Matsogo le maoto a gagwe a wa. Ga
latela tlhogo.
Mme a wela fa fatshe.

##
Ka iketlo monna wa gagwe a tsenya
kutu ya gagwe mo nokeng.
O ile a mo emisa ka metswi ya
gagwe mo metsing.
Mmu le letsatsi di ile tsa mo
nontsha, mme a boela a mela
ditlhatsana gape.

##
Fa go le phefo, ditlhare di hema ka
boitumelo.
Fela jaaka mosadi a tlhologeletse
monna wa gagwe.

##
* License: [CC-BY]
* Text: Southern African Folktale
* Illustration: Jemma Kahn
* Translation: Lorato Trok and Maphokane Mapule
Mohlamme
* Language: tn
