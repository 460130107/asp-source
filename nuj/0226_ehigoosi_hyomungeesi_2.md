# Ehigoosi hy’omuŋeesi

##
Olwolile, hu hyalo ehy’esozi
mw’Afrika, yaliyo omuŋeesi
haŋunye.
Abohu hyalo ohwo bamulanganga
baatii, "Muhubba byoma."

##
Muhubba byoma gaali amanyihene
eri hiisi muutu hu hyalo.
Hiisi mugamba abaatu batinanga
ewuwe ohumwewonera natamba.
Becaananga enyiriri enyene endeŋi
ohwebonera obukodyo wa muhuba
byoma.

##
Hasahya wa Mugaba, omuŋugi
w’ehyalo, gaŋulira ebiŋamba hu
mirimo ja Muhubba byoma.
Gatuma abalobera babe baje
ohuleete Muhubba byoma mu
mbuga yiye.

##
Muhubba Byoma gaali n'esanyu ni
gaŋulira ati Hasahya wa Mugaba
genda ohumubona.
Ng'aloma ati, "Hinasangaase
ohuholera habaha."

##
Ni goola nga Hasahya wa Mugaba
amuloma ati, "Muhubba byoma,
pulira ebiŋamba hu bulaŋi
w’emirimo jijo."
Hino hyasangaasa Muhubba byoma
era gebaasa habaha n'ohumwenya
n'amwenya.

##
‘Ng'omwami amuloma ati, "Nenda
oboote, mu byoma bibyo, omuutu
aŋanga ohugenda, galira amasiga
ate n'aŋwamo amafugi hy'omuutu."
Muhubba Byoma gasoberwa.
Ate n'eŋuma muutu hu hyalo ohwo
atenguŋa omwami.

##
Muhubba byoma obwire obwo
sigalimba hwiro n'alowoosa ehi
anahole.
Obuti wamuŋamba era geralihirira
bugali.

##
Muhubba byoma galowoosa hu
muhulu Mabala. Hamunga oyo
nj'owaali n'aja humuyeeda.
Coka Mabala gaali agotire hu hyalo
ohwo mbo olwohuba gaali
asunguŋahise Hasahya wa Mugaba
habaha w'ehyalo ehyo.

##
Ni wahya Muhubba byoma sigatiina
mu hyobo hihye.
Gatiina ŋamugulu mu sozi
ohuŋeega ehi anahole.
Gali ko atiina, nga ŋabaŋo omusaaja
muhulu oyu gabona ni gehaaye
ŋaasi w'omusala.

##
Omusaaja muhulu oyo gaali nje
Mabala! Nga Muhuba byoma
amuloma ati, "Sangaaye
ohuhubona muhulu! Ndi n'ehigosi
nenda wunjeede." Nga Muhubba
byoma amuloohesa ehizibu hihye.
Ng'omusaaja muhulu alowoosa
ohuhena ahamanga ng'aloma ati....

##
"Yagama hu hyalo olome habaha oti
ohusobora ohubbota omuutu
omulamu ohuŋwa mu byoma, oja
hwenda ebaketi lukumi ejijuuye
amasiga ko ogacuuse gabe musaayi
ko n’etamu lukumi ejijuye efiiri
ohuŋwa hu mitwe j’abehyalo
ohusobola ohubbota omuliro
ogunagumye omusaaja ono!"
"Webale omuhulu Mabala!"
Muhubba byoma ŋawene aŋo
gaduluma gatiina hu hyalo mu
mbuga ya Hasahya wa Mugaba.

##
Ni goola ng'aloma habaha ati,
Konyo sobole ohubbota omusaaja
ow’omuhyoma, nja hwenda ebaketi
lukumi ejijuuye amasiga ohusobola
ohujifula musayi ko n’etamu lukumi
ejijuye efiiri ohuŋwa hu b'ehyalo
ohusobola ohubbota omuliro
ogw'ohugumya omusaaja owomu
hyoma.
Hasahya w'Mugaba gafugiirira.
Galagira abasaaja babe ohulomera
ab’ehyalo.

##
Amaliro gaŋulirihana mu hiisi
hitundu hy’ehyalo. Abaŋeere
n’abahulu balira omuusi n’owiire
ohugesyaho ohwijusa ebaketi
lukumi n’amasiga.
Buli w’ehyalo bamubega efiiri ni
bajita mu tamu ejibali ni banjire mu
mbuga. Amasiga n’efiiri ja b’ehyalo
sijali ni jihena ohwijusa ebaketi
n’etaamu, nga n’olu bagesyaho
batye.
Hasahya w'Mugaba byamusobera
ng'ahanda alanga Muhubba byoma
mu mbuga.

##
Ng'amuŋamba mu ngalo amuloma
ati, "Muhubba byoma, oli musaaja
mugesi. Wundagire oti otambisa
amagesi gago bulaŋi. Nenda
ohuhweyaasa ohuba mulala hu
basaaja abagesi hu hyalo hyange.
Era kusunga oganye obe ndiiwe
atangirira abalobera bange."

##
Nga Muhubba byoma aloma ati,
"Ehyo nahinole singa ofugiirira
omusaaja muhulu Mabala
ohugobola."
Nga Muhubba byoma bamufula
ahuhulira abaloobera ba habaka,
era omuhulu Mabaala ng'agobola
hu hyalo, nga niye ni Muhubba
byoma bafuuha baŋi b’amagesi eri
Hasahya wa Mugaba.

##
* License: [CC-BY]
* Text: Ugandan folktale
* Illustration: Wiehan de Jager
* Translation: Mubbalya Charles
* Language: nuj
