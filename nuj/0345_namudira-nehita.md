# Namudira n’Ehita

##
Olwolire ng'ebaayo hu hyalo hy’e
Bubali omusaaja n’omuhasi wuwe
ko n'omwana wawe mulala ni
bamulanga baati Namudira.
Namudira ni gaali ko n'aŋesa
emyaha ehumi, semwana galwala
gafa.
Olufanyuma lw’emyaha ebiiri, nyina
yeesi gafa. Abaatu bangi balowosa
baati butahi wa wamwe
nj'obwamwita.

##
Kale nga Namudira asigala hu hyalo
yeŋene. Omuhasi omusahulu oyu
balanganga baati Rosa atenga
mwafu ehihena ng'amuŋambirwa
ehisa amuŋira aje amuhuume.

##
Namudira gateranga ohutiina hu
magombe ga semwana ni nyina
abalirire obutahi.

##
Lulala ni gatiina hu magombe
gafunayo ehirabo. Ehirabo ehyo
hyali hita ehyene ehiŋoono
ehyahuhuduha ohuŋwa ŋagati
w'amagombe.

##
Nga Namudira aŋulira olwembo
oluhenaho obutahi ni luŋwera mu
hita. Ejanjaasi ly'owemba lyali
hy'erya nyina. Olwembo lwali
lwemba luuti:....

Namudira ee, Namudira!
Sooli weŋene nabuhoda omulala!
Mwana wange omuhoda omulala!
Ŋamba ehita hino omuhoda omulala!
Gendanga ni nahyo hiisi eyi oja, omuhoda omulala!
Hihutusengaho obutahi omuhoda omulala!

##
Namudira gabugula ehita ng'atiina
ni nahyo. Era ohuŋwa hulwo nga
Namudira atiinanga n'ehita ehyo
hiisi eyi gajanga ni himuhenaho
obutahi.

##
Naye lulala ehigosi hyola hu hita
hihye. Ni gaali n'ajiiye amaaji ehita
hyamweŋunula nga higwa hwibale
hyadiha.

##
Ng'aŋo Namudira ahotama
asolososa ebijo by'ehita abiŋimba
ŋalala atagiha ohwemba ati:...

Bbaaba ni maama,
Mubone ehita hibwagihiremo.
Ehita ehimwapaye.
Kolehi, maama ni bbaaba?
Mube b'ehisa mundage ehiraga,
Ti muhiri ni nange.

##
Ng'aŋo Namudira aŋulira ejanjaasi
lya nyina ni niriroma liiti, "Mwana
wefe;
Yangala obutundu obwo
obusigayeŋo oje odaŋiremo amaaji
osaabe amagulu ohene olimbirire.
Nga Namudira ahola ng'olu
bamuloma. Gali alimbula obujo
bw'ehita bwebbotiremo ehita
ehindi.

##
Nga Namudira geyongera
ohutiinanga n'ehita ehyo hiisi eyi
gajanga. Hiisi aŋagabiitanga,
abaatu beŋunyanga era ni bebuusa
amahulu g'ehita ehyo.
Ehita ehyo ehyamaliholiho
hyafunisanga Namudira hiisi ehi
gendanga.

##
Ehita ehyo hyaŋanga Namudiira
emirembe era olu gabanga ni nahyo
gamanyanga ati abasaaye babe bali
ni naye bamuhuumire

##
* License: [CC-BY]
* Text: Ursula Nafula
* Illustration: Catherine Groenewald
* Translation: Ivan Kaibo
* Language: nuj
