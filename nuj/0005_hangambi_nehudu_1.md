# Haŋambi
n’Ehudu

##
Lwali lulala Namumbirya oyu
balanga Haŋambi gaaja gayaba
epama ohuŋwa mu nimiro yiye.
Epama ejo jaali enyeene endaŋi nyo
era ni jiŋooma bugali. Kale
gajinyiiya n'owegenderesa.
Ng'ahena gehala ohulya.


##
Haŋambi ko ni gaali ni genda ohutagiha ohulya,
gaŋulira ni ŋaliŋo akokona hu lwigi. Ng'aŋo Haŋambi
gesonia ahena gebuusa ati, “Oba ko nj'ani oyo?”
Naye era nga gegulaŋo omulyango.
Hu mulyango hwaliho nje Wanehudu owaboneha
ohuba omudembi era oyu enjala yaali ni eruma. Nga
Wanehudu amuloma ati, “Haŋambi ganya ningire.
Ngendire olugendo olwene oluleeŋi, olundembisye
era enjala yinuma.”
Haŋambi gabula hyahuhola ohutusaho ohuganya
Wanehudu gengire.


##
Haŋambi gaali mwimi nyo nga saŋanga
hubbwagiraho muutu yesi yesi epama yiye n'olwaba
mugeeni wuwe. Ebyaŋwamo gahejaŋo ahakodyo
ahalumirisa.
Wanehudu ni gaali ni gahehala atandiihe ohulya,
Haŋambi gamuhayuhira ati, “Wanehudu, agagalo
gago gafuduuhi! Sooka otiine osaabe mu ngalo.”
Ehituufu hyali ti agagalo ga Wanehudu gaali gadida
olwohuba nj'agamugesya olunaku lwosi lwosi.
Wanehudu gahena gahaniambuha gaaja hu lwabi
ohusaaba mu ngalo era ni gahena nga nindi
ahaniambuha ohwagaama hu hiŋulo.


##
Wanehudu gatiinanga ohusaaba mu
ngalo eno Haŋambi geriila epama.
Wanehudu gaja ohugobola gageene
epama jiŋooye.
Nga Wanehudu alengerera Haŋambi
ahena amuloma ati, “Kalwe
ohucaasa. Olu olibitiaho mu
hitahere hyefe wabuhangaho
ewange keesi nahuhyasa.”
Ng'aŋo Wanehudu ahaniambuha,
gagamayo ebubwe.


##
Ebiseera ni hyabitaŋo, Haŋambi gatandiiha
ohuŋeega bugali hu hisuubise ehi Wanehudu
gamusuubisa ati aja humuhyasa. Era lwali lulala
ng'atiina ewa Wanehudu.
Haŋambi goola ewa Wanehudu engolyobere mu
hiseera ehyene ehyoŋwiŋula emere y'ehyegulo. Mu
hiseera ehyene ehyo Wanehudu gaali agalambaaye
hwibaale ni goota abamwi ng'olu amahudu gahola.
Wanehudu ni gabona Haŋambi ng'amuloma ati,
“Haŋambi, wujire ohulya ni neese ehyegulo?” Nga
Haŋambi agobolamo ati, “Yee! Ehyo nahisiime
bugali.” Mu hiseera ehyo enjala yaali yeyongera
hweyongera ohumusogota.


##
Nga Wanehudu getubbya mu lwabi
aje ategehe ebiryo. Haŋambi niye
ng'amuhuumira hwigobo ni
gehaaye hwibaale.
Wanehudu sigalwayo ng'agobola
aloma Haŋambi ati, “Haŋambi,
ebiitu byeholireho. Nja hutiine
hulye.” Wanehudu ni gahena
ohuloma atyo nga nindi getubbya
atagiha ohulya amahoose aga gaali
n'ategehire.


##
Haŋambi gagesyaho ohwetubbya
coka sihyasoboha olwohuba niye
namumbirya si hudu. Hiisi
olugagesyangaho sigeyinihanga
wabula gagobolanga hu mugulu
gasigala n'alerenga hu maaji.
Wayirenga gagesyaho obukodyo
obuŋera sigaŋanga hweyiniha.
Ehyegulo nga himuhaya ohwolaho.


##
Olufanyuma enyo Haŋambi gasuna
ehiŋeego. Gabbirya agabaale mu
saŋu y'ekooti yiye ehyamusobozesa
ohwetubbya mu lwabi.
Nga hino hyalaga obulabuhi!
Ni getubbya galengera ebiryo ebi
wanehudu gaali n'ategehire
gaŋunyira nahawoowo habyo.
Amate gatagiha ohusyolola.


##
Naye Haŋambi ni gaali ni genda
humega emeere yino enofu nga
Wanehudu amusibira amuloma ati,
“Haŋambi, mu butuufu obwene
sonalye n'oli mu kooti eyo. Eyo
sijegeeri eyihuholamo ebiitu
ŋawange ŋano!”
Nga Haŋambi, natasookire
n'ahuhiroboosaho alooma, ati
“Keehyo, oli mutuufu Wanehudu.
Oba ebiŋeego bibaaye ŋe?” Ng'aŋo
Haŋambi gefihula ekooti.


##
Coka olw'ohubula mabaale musaŋu
ohumuŋambirira ŋaasi, Haŋambi
gatutubuha, galerenga hu mugulu
w'amaaji g'olwabi nindi.
Haŋambi ni geŋunamiiye gatimya
omutwe gugwe mu maaji
galengerera Wanehudu n'alya
emeere eyo enofu ohwola olu
gayihenaŋo yosi yosi!


##
* License: [CC-BY]
* Text: Ghanaian folktale
* Illustration: Wiehan de Jager
* Translation: Mera Stephen
* Language: Lunyole
