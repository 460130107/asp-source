# Ehy'egulo hu lw'omukaaga olwaliho ebbugumu

##
Lwali lwamukaaga ahamwi
homu Decemba ni hememula.
Ebbugumu lyali ebitirifu era hiisi
muutu gaali hiiyohe.
Nga maama atuloma ati,
"Bbooti, Mafuta ni Luhoodi
mutuseho ehiiyohe, mutule
ebulafu muje mugudule!"

##
Nga huduluma hutula ebulafu.
Nga Luhoodi aloma ati, “Hutiine
hu lwabi, eyo pololohiho.”
Nga Bbooti aloma ati “Maama
gatugeene ohwebbomba mu
lwabi.”
Nga Luhoodi agaluhamo ati
Sihunebbombe wabula
hunagudulire mu hiŋolu ohuupi
n'olwabi.”

##
Aye omugudulo gw'ohwepena
gwali gutuyaania wayire nga
gwali ŋaasi wa musaala ohuupi
n’olwabi.
Ohwenda hutaŋulira bbugumu
hweheerera hwefiihulamo
engaito. Coka era hwasigala ni
huŋulira ebbugumu. Ng'aŋo
hwefiihulamo esaati n’ebirinda.
Era hwasigaliriye ni huhiiriho
ebbugumu.

##
Ehyahanda nga huta amagulu
geefe mu lwabi gahaŋolaho.
Ehyo ni hitahena nga
hweswanyusaho amaaji
hudoola.

##
Nga Mafuta ahanda aloma ati
“Muhole seeyi hwebbombe! Ko
muŋeega muuti maama
anamanye?”
Ng'aŋo hwebbomba,
hwebbomba hwibirira n’esaawa
ejohwagama.

##
Eryuba ni lyatandiiha ohwihirira
ohuja ohugwa mu maaji
ng'embeŋo etandiiha
ohutuŋamba. Era nga ko
huhebulira ohwendula
aŋahutaaye engoye jeefe.

##
Hwajendula ŋaasi w'emisaala,
hwendula mwisugu,
hwendula hiisi ŋaatu, coka
ndihujibona.

##
Ŋaaliŋo eŋombe ohuupi n’olwabi ni jaaya
enyaasi egimuhi hwigobo.
Bbooti ni gagangamuha ng'ayibona atuloma
ati, "Mubone eŋombe yira! Yirya hina?
Nga Luhoodi aloma ati, "Yiri hulya ehimuli
ehirando." Nga Mafuta aloma ati, "Oli hisiru?
Sobona oti yiri hulya saati yiyo?"

##
Nga hubona eŋombe eyindi niyo ni yiri hulya
ehiitu ehya bbululu.
Nga Bbooti genianguha ati, "Yiri hulya hirinda
hyange.”

##
Hwagamayo engo mu pajama
jeefe ni hukakana. Sirwa mbeŋo
aye olwohuba hwali humanyire
ehinatwoleho. Olwohuleha
eŋombe jalya engoye jeefe
obunyuma bwali butubaliriiye ni
humanyire huuti maama
anatusyalemo
obuswanyuswanyu.

##
* License: [CC-BY]
* Text: Nombulelo Thabane, Tessa Welch
* Illustration: Wiehan de Jager
* Translation: Gershom Hirome
* Language: nuj
