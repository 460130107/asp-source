# Mulongo ni Namunyu

##
Olwolire nga ŋabaaŋo eyo
omusinde n’omuhasi wuwe.
Omusinde oyo n’omuhasi wuwe
nga basaala omwana muhaana
nga bamuguliha baati Mulongo.
Mulongo gaali deerwa era
gamenyenga n’abasaaye babe
hu hyalo ehi balanga baati
Budongo. Lulala nyina ya
Mulongo gamutuma ohuja
amaaji hu sobere.

##
Ni gaali n’atiina nga gagaana
abameeri babe abaali ni batiina
ohutenya ekwi mwideŋo.
Mulongo gendire atiine ni nabo.
Olw’ehyo gabaloma
bamuhuumireho mu hiŋolu
hy’omutumba, asooke aŋirire
nyina amaaji aga gaali
n’amutumire agobole atiine ni
nabo mu kwi. Coka abameeri
babe nga baloma baati baali
beyuna.

##
Nga Mulongo abaloma ati,
"Kale. Nabagaane mwideŋo."
Ng’aŋo Mulongo aŋiitaŋitaho
atiina hu sobere, adaŋa amaaji
ng’agaŋira engo ahena atiina
mwideŋo ohwendula abameeri
babe.

##
Mu hutiina galonderera ahagira
ahaali ni hehirira erwabi. Ni
goola hu lwabi nga gambuha
engereha, nga gagaanayo
obugira obwene obungi. Nga
himuhaya ohumanya hagira hi
ahabameeri babe baŋambire.

##
Geemeerera aŋo ohuhena
ahimanga n’ahyetegeeresa
ohubona hagira hi
ahanaŋambe. Oluvanyuma
gangalaho halala hubwo ahaali
hu muhono omugooda. Ng’aŋo
agenda, agenda, agenda coka
ndigagaana bameeri babe.
Ehyaŋwamo ng’ademba gehala
mu hiŋolu hy’omusaala
aŋuumule coka n’atamanyire
n’aŋa ali. Olwohuba gaali
adembire, ero lyamuŋamba
ng’aŋenyuha.

##
Ni gasisimuha, owiire bwali
bwirire era ng'abona
aganamunyu ni
gamweswanigirihise. Hino
hyatiisa bugali Mulongo era
ng'atandiiha ohulira. Omwoyo
gungwe gwatandiiha ohuhubba
n'amaani n'amagulu nga
gatandiiha ohumutengeta. Gaali
agesyaho ohuduluma aye
aganamunyu gala agaali njala
ndigamuganya.

##
“Gulala hu ganamunyu ago era
ogwali ogubbala gwamwo nga
gumuloma ataduluma,
siganamulye. Aye nga Mulongo
agegayirira n'agaloma ati,
"Mundehe tiine engo!"

##
Coka aganamunyu gaŋiira
Mulongo mu nyumba yaago
mwideŋo eyaali echafu ni
yijuuye amagumba n'esoŋera ni
jigungumuha.
Nga Mulongo gelambaasa ŋaasi
gefuula aŋenyuha.

##
Mu hirema, gaŋulira
aganamunyu ni geteesa,
ogulala ni gubuusa guuti,
"Omuliro guŋambire? Amaaji
gachemuhire?"
" Ng'ogundi gugobolamo guuti
"Hiisi hiitu hiri bulaŋi. Muleete?"
Agandi nga galoma gaati, "Yee!
Muleete efe enjala etuluma!"
Gaali getegehire ohuhwehwesa
Mulongo ohumutusa mu
nyumba. Nga n'ogundi gwosi
guloma guuti, “Hiisi hiitu
hitereeye.”
Ng’aŋo nindi ogundi gubuusa
guuti, “Humuleete?”

##
Ng'aŋo ogunamunyu ogubbala
gwamwo guloma guuti,
“Bahyange musoke mulehe!”
Gwali guhebuliiye eteeka lyago
eriroma liiti ŋabula Namunyu
owali n'ohulya omuutu n'
n'atehereeye hulanga
abanamunyu bahye boosi
balyaho.
Olw’ehyo ogunamunyu ogwo
nga guloma guuti, “Ale ewe

muhasi wange tiina ewenywe
olange abahwe baaje.”
Nga guloma ahaŋere haamwo
guuti, “Ewe tiina olange
abaganda babo n'ababojo
babo.” Nga guloma abaganda
bagwo guuti, “ Enywe baganda
bange mutiine mulange

##
Ng'aŋo hiisi Namunyu aŋamba
engira ohutiina eyi bamutuma
aye ogunamunyu ogubbala nga
nigwo gusigala ohuhuuma
Mulongo. Nga ogunamunyu
ogwo gwihala mu mulyango
gw’ehisisira omu Mulongo gaali.
Mulongo nga geholesa ati
afiriiye mwiro aye n'abonera
ogunamunyu mu bwoya.
Gasigala n'agulengereeye
ohwola olu gwatagiha
ohuŋongera ero lyaguŋirira
erala. Yino nj'eyali ekabi ya
Mulongo ohweyiba coka
ehyahabi ogunamunyu nago
gwali guŋenyuhire ŋagati mu
mulyango.

##
Mulongo gaali n'ehyohuhola
hirala.
Era ehigahola hupuluha
mulundi mulala ng'atuuma
abita hu mugongo
gw'ogunamunyu, ng'aduluma
eja kafuufu.

##
Nga ŋaweene aŋo aganamunyu
gala agandi gagaluha, nga
gabona ehyali ni hibaayeŋo.
Nga gamutaho embiro gatagiiha
ohumubbinga, ni gahayuha
olw'obusungu n'ohunyolwa.
Coka mu hiseera ehyo gaali
sigaŋanga hu muŋamba.

##
Ni gaali ni goleeresa hu hyalo
hy'ewaawe, mulala hu
bohuhyalo ehyo gamufania
ng'alangirira n'aloma ati,
"Mulongo, Mulongo nj'ono
gaaja."
Semwana ni nyina nga
baduluma ohuja
ohumusangaalira ni beyaasa
Hiwumbe ohuŋonia omwana
wawe. Nga bamuloma baati,
"Mulongo, Mulongo, hwali
huŋeega huuti ofuuye!"

##
Ohuŋwa omulundi ogwo, Mulongo n'Abaana abandi sibatiina mwideŋo boŋene.

##
* License: [CC-BY]
* Text: Sarah Nangobi
* Illustration: Wiehan de Jager
* Translation: Enoch Wandera
* Language: nuj
