# Habaha
w’enyuni

##
Lulala ahale enyuni jaali
n’oluhiiho. Jendire ohuba ni
habaha hy'abaatu n'esolo.
Jebuusa jimanye nyuni hiina
eyaali n'esaana ohuba habaha
waajo?


##
Nga ŋabaŋo eyaleeta amagesi
yiiti jangale Haŋungu, olwohuba
ali n’amaani ate nga ali hya
habaha!”
Ng'eyindi eŋahania yiiti: “Bbe-e,
Haŋungu aŋuma ngule, ate
amajanjaasi gage
gabunakuŋafu”.
Ng'eyindi yiroma yiiti: “Ale huŋe
maaya, olwohuba ti nj'etuhira
obubbala nindi yiŋula hya
pologoma”.
Ko eyindi yiiti, “Bbe-e-e
seŋanga hugululuha, ate
habaha w’enyuni atehwa huba
naŋanga ohugululuha”.

##
Nga Nyonyi Muzinge yanjulusa
ehisuti yiroma yiiti: “Peega ti
ndise onahali habaha. Ndi
muŋoone!”
Woogu ng’aloma ati: “Ewe oli
n'ehyeŋulisi. Ese ndi n’emoni
ejisinga emoni j’enyuni ejindi
joosi obubbala. Ndiise owoola
ohuba habaha.”
Ng'enyuni ejindi jimuhayula ni
jiroma jiiti: Bbee sihuuwe
woogu! Ewe otagiha
hweŋenyuhira hiisi olu lyuba
litula”.


##
Nga wangewe bijitangaliha
ohwola olu ŋabaŋo enyuni
eyaleeta amagesi yiiti enyuni
eyo eŋanga ohuguluha
ŋamugulu ohuhira ejahye
esaaniye ohuba nje habaha
waajo
Enyuni josijosi nga jisiima
ehiŋeego ehyo era nga
jigululuha ni jirumba mwigulu.


##
Nga mu ludaalo lulala Ejase
ligululuha lituumaho agasozi
agasinga obuleŋi mu hyaalo
hyosi.
Nga Haŋungu niye mu ndalo
ebiri agululuha gengira mwigulu
erya bululu ŋamugulu wa
gasozi.
Aye mu ndaalo edatu ekwiye yo
esega yaseyeeya ni yeyongera
ŋamugulu nerumba eryuba.


##
Eyo aŋale ŋamugulu enyuni
jaŋulira esega ni yerangirira yiiti
“Ndiise oli ŋamugulu aŋasinga,
Ndiise habaha”.


##
Coka ate ŋamugulu waayo
esega yaŋulira ahajanjaasi
aheene ahatono ni haloma
haati “Waalu, waalu, waalu!
Ndiise ali ŋamugulu wuwo.
Ndiise habaha”.
Ahayuni hano haali
hadyedyedye, ahayuni
ahasinga obudidiri mu nyuni
joosi. Ahayuni hano haali
henadire mu mooya mu gubaŋa
gw’esega yaseyeya ni naho
n'eja mwigulu.


##
Esega ni yaŋulira ng'eroma yiiti
“Sonasinge!,” Nga yeyongera
ohuseyeya mu bbanga
n'erumba mwigulu. Ni
yagululuha yaniina, yaniina nga
yoola aŋaatu yaba n'etaŋanga
hweyongerayo ohugululuha.
Ng'aŋo yerangirira yiiti “Ndi
ŋamugulu ohuhira enyuni eyindi
yoosi. Ndiise habaha wenywe!”


##
Aye nga nindi ahadyedyedye
halomera mu lubaŋa haati
“Waalu, waalu! Waalu waalu!
Ndiise ono ahayuni ahadidiri!
Ndiise habaha wuwo.”
Esega olw’obudembi yaali
sehiŋanga hweyongerayo
n’ohugululuha n'eniina.


##
Ng'aŋo esega yigululuha ni
yiiha ŋaasi nahayuni nago
nihahyenadire mu lubaŋa
lwayo.
Enyuni ejindi jasunguŋalira
ahadyedyedye. jahalindirira ni
jetegehire ohuhahunyulaho
amooya goosi-goosi.


##
Aye ahayuni hano ahaali
ahadidiri era ahajagujagu ni
hafania ejahye ni
jihasunguŋaliye hagululuha
hesweka mwiroŋo ly’etemu.


##
Ng'enyuni jiroma woogu jiiti:
“Ng'olu oli n'agaboni agabbala
huuma ŋeroŋo ni haba ni hatula
ohaŋambe.” Nga woogu gehala
ŋ’eroŋo ahuuma.


##
Eryuba ni lyabasa ehyalo, nga
woogu ero limweŋirira atagiha
hweŋenyuhira. Ahadyedyedye
ni halengesa habona woogu
naŋenyuha nga hapwanguha
hatayo swe-e-e!


##
Woogu ni gasisimuha
ahadyedyedye ni
ahamwemuluuyeho gafuna
esoni ejamaani.
ohuŋwa hulwo aŋiima wiire
woŋene. Mu muusi aba mwiro ni
gehwehire hu nyuni jahye.


##
* License: [CC-BY]
* Text: South African Folktale
* Illustration: Wiehan de Jager
* Translation: Bukheye Mulongo Christopher
* Language: Lunyole

Adapted from a story in 'South
African Folk-Tales', by James A.
Honey, 2010.
