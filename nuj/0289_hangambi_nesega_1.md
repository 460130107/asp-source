# Haŋambi
n'Esega

##
Namumbirya oyu balanga Haŋambi
n'Enduuyu bali bamuhago.
Bamenyanga eyo hu hyalo
ehy'emirembe mu gasozi.
Enduyu yaali n'enimiro emba ni
yrimo eryani n'ebibala bingi.
Wayire Enduuyu yali n'ehyere ni
yiŋangaho abahye, Haŋambi niye
hino sihyamusangasa era gali
n'esalwa.


##
Olw'ehyo Haŋambi gasala amagesi
gegobosaho enimiro y'Enduuyu.
Era amangu dala Enduuyu bayireha
tahi ate n'eŋuma hidaala. Haŋambi
n'ali nj'omwene eroba, eryani
n'ebibala by'Enduuyu.


##
Ng'aŋo Haŋambi atiina mu hatale
ohutunda ebibala n'eryani lirye.
Ng'afuna ebbesa enyene enyingi ni
jijula ogusero ogubbala.
Mu bbesa ejindi, gagulamo duma
ow'ohuliisa abomu hidaala,
ng'amuta hu mugulu w'ebbesa mu
hisero.


##
Ng'aŋo Haŋambi atangirira olwengo
n'ehisero hihye hu mutwe, n'ali
musangaafu era ni gemba.
Gaali aŋeega hu biitu byosi ebi gaali
n'aja hugula mu bbesa jije.


##
Gaali ahiiri mu lugendo, ng'efula
yitagiiha ohufunyagala.
Era amangu dala ng'efula
yeyongera etagiha ohugwa enyene
enyingi.
Ng'aŋo Haŋambi Namumbirya aleha
ogusero gugwe hu ngira aja
geyigama mu musaala.
Coka gaalinga eyo emoni najitaaye
hu hisero hihye omwali obusuni.


##
Efula yeyongera ohutonyera erala
n'amaani, era Haŋambi gatagiiha
ohudoola n'ohuŋololoha.
Ehyaŋwamo nga adulumira
mwiroŋo.
Nga Haŋambi aloma mu mwoyo ati,
“Naabe mwiroŋo muno paka olu
efula yinalehere ohutonya, kasiita
ebbesa jange jiri ŋalaŋi olwa duma
oyu taaye hu mugulu waajo.”


##
Ni ŋabitaŋo ahaseera hatotono,
Esega yali yiri huguluha ng'ebona
ehisero hu tulo w'oluguudo.
Yabona yiiti mu hisero ni mulimo
ebbesa ni duuma.
Olw'ehyo nga yiwiiha ehisero ehyo
n'amabaŋa gaayo nga yirindirira
efula ohulehela ohutonya.


##
Haŋambi ni gabona Esega ni
yihaaye hu hisero hyayo ng'aloma.
Esega ati, “Ooo wange meri webale,
ohuhuuma ehisero hyange.”
Ng'Esega yiroma yiiti, “Ehiina?
Haŋambi, aye kuŋuliiye
bulaŋi?Ehisero hihyo? Hino hisero
hyange! Kyageene ŋano hu tulo
w'olugudo!”
Haŋambi sigahahasa ehi aŋuliiye!
Ng'aloma ati, “Kulomire ti, hyange!”


##
Mu busungu, Haŋambi geyuna yi
w'omuŋugi ohuŋaŋaba. Aye Esega
nga yiroma omuŋugi n'abahahiiho
hahe yiiti, “Hiŋangiha hitye omuutu
ohuleha ehisero ehirimo ebbesa ni
duuma hu lugudo?”
Nga Haŋambi aloma ati, “Naali ndi
hubona ehisero hyange. Ebbesa ejo
ni duuma byange!”
Ng'Esega yigobolamo yiiti, “Ese
mbaaye kumire ehisero hyange ni
kiwihiriiye n'amabaŋa ng'ewe oŋwa
eyo oloma oti hisero hihyo!”


##
Omuŋugi n'abahahiiho hahe ni
bahena ohuŋulirisa enjuyi jombi,
nga basebula Haŋambi n'Esega.
Nga bahubagania ebiŋeego
ohuhena aheteŋama ahaŋera.
Ng'olufanyuma baba n'ehi
basalaŋo.


##
Ng'aŋo batumisa Haŋambi n'Esega
baaje.
Nga baloma baati, “Hwihirisa ebi
Esega yiromire. Ŋabula ehi yibire
ohutusaho ewe ndiiwe abaaye
n'ogesyaho ohunyaga ebitali
bibyo.”
Haŋambi sigahahasa ehi aŋuliiye
era ng'atimbuha alira.


##
Amangu dala amaŋulire gabuna
ehyalo ng'olu omusango gusingire
Haŋambi.
Ni gaali ni gagamayo engo,
Haŋambi gaŋulira Enduuyu ni
yikwakwanula enjeho.
Ng'Enduuyu yagaamayo hu nimiro
yayo yirima ebibala ko n'eryani.
Nga Haŋambi niye nindi gagamayo
mu butahi era n'aŋuuma n'emihago.


##
* License: [CC-BY]
* Text: Ghanaian folktale
* Illustration: Wiehan de Jager
* Translation: Ivan Kaibo
* Language: Lunyole
