# Omuhasi womu
musaala

##
Hale hale yaliyo omusinde owaali ni hiisi hiitu mu bungi. Gaali n’enimiro omwali hiisi biryo,
ko n’ebidooli by’eŋombe, etaama n’embusi.
Aye ni gatiina n’asahuluŋa gasuna ohunakuŋala olwohuba ti ŋaaliŋo ehi gaali n'abula. Gaali
abula muhasi.


##
Lulala ni gaali ni gemereye mu
musaala, gafuna ehiŋeego ehyene
ehiraŋi.
N'aba n'ataŋanga hufuna muhasi,
aŋanga ohwebajirayo owuwe


##
Ng’aŋo atagiha ohubaaja omuhasi
omwene omuŋoono mu lusaga
lw’omusaala omugumu.
Ni gahena ohubaaja ehibaaje hihye,
gahiŋamba hu moni nga jilimbula.
Gahifuŋirero omuya polapola nga
hifuuha hiramu.


##
Mu butuufu ono nj'owaali omuhasi
asinga obuŋoono hu bagaali ni
gahabona.
Gahubba amafuha gamulomba abe
muhasi wuwe.


##
Gamuŋa ehimolo ehya mabalabala,
embira ko n’omuge ohulaga ti
ŋahani muhasi mufumbo. Ng’ahena
amutongolera enyumba eyi
gamaala n’eroba era gayisimba
n’enyaasi eryali ŋaasi w’omusaala
ogu gatemaho olusaga.
Omusinde ono ng’aloma omuhasi
wuwe ati, “Kulomba ehiitu hirala
soolomerangaho omuutu yeesiyeesi
eyi nahutusa."


##
Eteŋama siryabitaŋo eleeŋi,
abosuho bomu bitehere ehiririhene
nga batagiha ohwebuusagania
baati, “Omusinde omusahulu ono
aŋanga atye ohuba n’omuhasi
omuŋere ate nga muŋoono atyo?”
Ehi bahola basalaŋo humwiba
bamuŋire ewaawe.


##
Omusahulu ono ganakuŋala,
olwohuba ti gaali saŋanga humenya
n'abula muhasi wuwe.
Aye ng'aŋeega ati, “Hamunga mba
ni ndiho n’ehiitu hihye hyosihyosi
sinahanakuŋaye ti.
Ehi gahola gatuma amaŋuusi gaje
gamwendule, gamwembereho era
gamutuseho ehiitu hyosihyosi
gamuleetere.


##
Ni gamwagene gamwembera mu
lulimi lw’enyuni.
Muhasi womu musaala, muhasi
womu musaala
Ahira boosi obuŋoono
Wamwo atutumire
Hwagamye ehimolo hihyo!


##
Nga agaŋa ehimolo hihye gagululuha gatuuma esosi n’enjabi nga gahiŋirira wamwe
Omusahulu gewiha ehimolo mu moni, gaba musangafu ohuhena ahateŋama.


##
Aye ohwenda ohu gendiremo
omuhasi wuwe sihwahendeera. Nga
nindi atuma amaŋuusi gaje
gamwembere:
Muhasi womu musaala, muhasi
womu musaala
Ahira boosi obuŋoono
Wamwo atutumire
hwagamye omuge gugwo
Nga gaguluha gagamayo n’omuge
ogwali ahabonero h'obufumbo.


##
Gaŋamba omuge nga geesa omuya
aloma ati, “muhasi wange ali aŋale
mu lusito lw’abaatu abandi.
Ahateŋama ni habitaŋo galanga
amaŋuusi gagatuma nindi gaje
gembere omuhasi nago.
Muhasi womu musaala, muhasi
womu musaala
Ahira boosi obuŋoono
Wamwo atutumire
Hwagamye obulamu wuwo.


##
Ng'aŋo gatiina efunda eyohudatu.
Ni goola gagwa hu mabega
g'omuhasi nga hiisi ŋuusi libojamo
emoni.
Naŋa weene aŋo omuhasi gafuha
hibaaje.
Amagulu gage emihono n’omutwe
byajagaliha. Nga agwa ŋaasi.


##
Wamwe nga aŋiringisya enduli
eyaali ehibaaje hy’omuhasi wuwe
ahiŋira hu lwabi.
Ni gasyosa gahyemeresa
emirandira ni jiri mu maaji.
Obugimu w’eroba n’obubalire
w’eryuba byahiretera ohuloha nindi.


##
Era embeŋo n’ehubba hu mahoola
g’omusaala guno galoma ng’olu
muhasi owenda wamwe ahola.


##
* License: [CC-BY]
* Text: Southern African Folktale
* Illustration: Jemma Kahn
* Translation: Mugoya Job Joel
* Language: Lunyole
