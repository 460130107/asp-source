# Omusaala
ogwaŋonia
ehyalo
hy’ebugaado
Karen von Wiese, Beryl
Salt, Muhdni Grimwood
and Barbara Meyerowitz

##
Tamala gaali aba mu hitehere
hy’Ebugaado.
Oludaalo lulala gaaja amaaji gatiina
ni mboojo Njule.
Tamala ni gaali n’adaŋira mu
musongo amaaji, Njule gabona
Wanakamuna.
Gahabbinga. Gabbinga, gabbinga
era gabbinga!
Aye nasi aŋange huholaho,
olwohuba wanakamuuna gaali
amuhira embiro.


##
Esongo ya Tamala ni yejula era ni
genda hu tiina engo.
Gahejaheja ohweruguusa aye nga
sabona Njule gagenda era gagenda
era gagenda, namwendula.
Kadi hale nga amwagaana
n’alambaye egongo w’ehiswa
ehibbala.


##
Aba kogaaja ohuupi nga Njule ata olwala hu munwa. Ohuupi ŋaati ŋaaliŋo ehibbubbu hya
basinde abatamanyihire ni baŋumuuye. Abasinde baali n’ebibbeto n’obuŋembo n’amafumo.
Abasiinde abo bebi. Baajire hwiba ŋombe jeefe n’ohwohya ehitehere hyefe. Muje Mangu
huli n’ohuduluma hutiine engo hulabule ab’ehyalo. Kale maŋoleye era amangu Tamala ni
Njula baduluma ni balungama na ehitehere hyewaawe.

##
Ohuupi n’ehitehere hyabwe
bagaana hooja yaawe owaali
n’aŋiira eŋombe yiye ohunywa
amaaji. Tamala galangirira hoojaye
ati, “Duluma hooja!, duluma!
Abasinde bali huja ohwiba eŋombe
jeefe n’ohwohya ehitehere hyefe.
Omusinde gaasa eŋombe yiye era
gayicuusaŋo gagamayo ena
hitehere.


##
Ni geyongeraho mu moni Tamala
gabona masengewe n'ali hutamba
mu nimiro ng’amuloma ati, “Senge
duluma duluma. Abasinde bali
huuja ohwiba eŋombe jeefe
n’ohwohya ehitehere hyefe.
Omuhasi gabugula embago yiye
nga aŋamba n’omwana wuwe
owaali naŋenyuha nga aduluma
nalungama eri ehitehere.


##
Ni geyongeyeho mu moni nga nindi
Tamala abona sehuluwe. Gaali
aŋegerera mu luguudo ni Nasugirya
eyetwihire ebiryo.
Ng'amuloma ati, “Sehulu, duluma.
Abasinde baaja ohwiba eŋombe
jeefe n’ohwohya ehitehere hyefe.”
Sehuluwe gadunda esimbo yiye nga
abbinga Nasugirya ohwola
oluyaduluma ohulungama ena
hitehere.


##
Tamala ni mbojo ni boola mu
hitehere nga batebusa hiisi muutu
baati, “Duluma, duluma. Abasinde
bali huuja ohwiba eŋombe jeefe
n’ohwohya ehitehere hyefe”
Abe hyalo batya ate nga
sibamanyire ŋeena oŋohwehweha
oba hiina ehy’ohuhola:
ŋeena aŋa baŋanga ohuhweha
eŋombe jaawe,
ŋeena aŋa baŋanga ohuhweha
ebiryo byawe oba ŋeena
aŋabaŋanga ohwehweha abeene?


##
Tamala gatya bugali weene aye
ng’aŋo ahebulira ahafo, ye ni Njula
haleho eyi batiinangaho ogudulira.
Ehifo ehibunjeeri.
Ehifo ehy’engiso.


##
Gatusayo engoma nga atandiha
huyihubba n’embaha ng’olu gaali
n’aŋanga.
Bbuu- bbuu- bbu! bbumu bbumu
bbumu.
Ab’ehyalo boosi nga betega
Tamala nga alangirira ati, “Ndi
n’ehifo ehy’ohwehwehamo,
munonde.”
Gaŋira Njula namuŋambiriiye hu
ngalo.


##
Tamala ni Njula batangirira mu ngira
eyaboosa hu musaala omudodo
omwene omubba ogwali aŋapi aŋo.
Nga abomu hitehere bamuloma
baati, “Lwahiina otuleetire ŋano?”
Sihuŋanga hwehweha ŋano. Nga
Tamala aloma semwana ati njawe
kulage. Nga baniina ŋamugulu
w’omusaala aŋaali ahaŋundu.
Tamala ni semwna nga behirira
ŋaasi mu nduli, eyaali emba ni
mulimo enjaya.


##
Tamala ni semwana baŋundula
ahaŋundu mu mbafu j’omusaala.
Ab’ehyalo boosiboosi nga babitira
mu haŋundu aho bengira mu njaya
y’omusaala omudodo.
Ab’ehyalo abandi baleeta ebiryo
n’etamu. Abandi baleeta embusi,
etaama n’eŋombe. Aye ehiitu
ehy’eŋugisa hyali ti mwalimo ehifo
ehya hiisi mulala.


##
Eryuba lyagwa mu maaji. Abebi
bambaagana ni balungama ena
hitehere. Ehirema hyali hiŋambire.
Ni baali mu njaya w’ogusaala
abehitere bahumiriye babone ehi
naboleho. Abe hitehere baali
baŋololohi. Era baali bati ni
batamanyire hiina ehyali ni hija
ohubabaho?


##
Nga aŋo Tamala aloma ati,
“Obuŋololohi! leha huŋambye
omuliro.”
Gabugula amabaale abiri
ng'agahonya ŋalala. Obunyota
bwaŋamba enyaasi ng'omuliro
gutumbuha gwekeeka.
Amangu ago ng'enjase y’omuliro
ehosa omu bali nga bafuna
n’obubalire.


##
Enjase yamyahiisa mu musaala.
Emoni etwahaali jamyeheseye mu
hiholo hy’omusaala. esaaga
jaduuha omuliro. Eriisi
lyebotolabotola ni riduuha ohutiina
ŋamugulu.


##
Enje abebi ni babona omusaala nga baŋeega baati,“Guno mwigu
mubbala!” Balira ni batya. Omwibi mulala gacuuha gaaduluma.
Ng'obundi yesi aduluma, nindi n’obundi yesi gaduluma. Ohwosa
olu boosiboosi baduluma baŋwaŋo.
Abaatu b’ehyalo hye Bugaado nga baŋona.


##
Ewe oŋeega otye?
Gaali nje Tamala owaŋonia
ab'ehitehere hy'e Bugaado oba
Omusaala nj’ogwaŋonia abe
Bugaado?


##
Omusaala ogwaŋonia ehyalo
hy’ebugaado
* License: [CC-BY]
* Text: Karen von Wiese, Beryl Salt, Muhdni Grimwood
and Barbara Meyerowitz
* Illustration: Julia te Water Naude
* Translation: Gershom Hirome
* Language: Lunyole

