# Ilizwe Lethu Elimangalisayo

##
Kudala-dala bengekabikho abantu.
UMdali wayejonge ezantsi
kwihlabathi elihle awayelidalile.
Wacinga kwelokuba abenomntu
ozakujonga indalo yakhe.

##
Ingonyama yagquma, “Ndiyinkosi
yehlathi, ndingalijonga ihlabathi.”

##
Yatsho ngesandi sexilongo indlovu,
“Nkosi yam, undidale ndamkhulu
kuzo zonke izilwanyana.
Ndingoyena owufaneleyo lo
msebenzi.”

##
UMnenga, intlazi enkulu kuzo zonke iintlanzi,
wajonga phezulu esibhakabhakeni watshiza amanzi,
“Ingaba aba bazigqatsayo bayakwazi ukuqubha
kwakunye nokubona iintlanzi, ezimibalabala,
ezihamba ziligquba kwakunye nezigidi zezilwanyana
ezincinane zaselwandle? Ndiyakwazi ukubona
ulwandle, ndiyakwazi kanti nokuveza intloko yam
ngaphezu kwamanzi ndijonge ukuba kwenzeka ntoni
phezu komhlaba. Ndinomzimba omkhulu, akukho
namnye onokwenza ngokuthanda kwakhe.”

##
Ukrebe yayicinga ukuba kufuneka
amazinyo wayo abukhali kuphela
ukwenza loo msebenzi.

##
Ukhozi lwahleka, “Ezi zilwanyana
zikwazi ukubona izilwanyana
ezisemhlabeni kuphela. UMnenga
neShark zona zikwazi ukubona
izilwanyana zaselwandle kuphela.
Kodwa mna ndiyabhabha,
ndiyasibona isibhakabhaka,
umhlaba kunye namanzi. Ndim
kuphela okulungeleyo ukuba
ngumgcini wehlabathi.”

##
UMdali waziphulaphula ngocoselelo ezi zilwanyana,
iintlanzi kwakunye neentaka. “Ndizakudala umntu,”
watsho. Zonke izilwanyana zamangaliswa,
yayiyintoni le nto kuthiwa “nguMntu.” Linjani ibala
layo, ingaba ineentsiba, uboya okanye amaxolo
okwentlanzi?
Ingaba uyakubaleka okwengonyama?
Aqubhe okwentlanzi?
Abhabhele phezulu okoKhozi?

##
Kwakusele kusihlwa ilanga lisiya kutshonela. Kwaba
sebusuku. Wagquma umdali okwesibhakabhaka
ebusuku, wafaka ukuphinziza kweenkwenkwezi
emehlweni, waza wathatha ubumnyama bamafu
wenza ngabo iinwele. Wabeka amasuntswana
enyanga ekupheleni kweminwe wenza iinzipho waza
wathatha nokukhazimla kweenkwenkwezi wenza
ngako amazinyo. Umfazi nendoda yokuqala badalwa
ngezikhumba ezikhazimlayo ezifana nobusuku.

##
Ngokukhawuleza baphela ubusuku
kwaba kusasa. UMdali wagquma
ngokukhanya kokusa, wathabatha
uhlaza lwesibhakabhaka walufaka
emehlweni, wathatha umthubi
welanganga wawufaka ezinweleni
kwaza phambi kwakhe kwema
indoda nomfazi abanezikhumba
ezimhlophe, amehlo aluhlaza kunye
neenwele ezimthubi.

##
Intsasa yajika kwaba semva
kwemini. Ilanga lalikhazimla
kakhulu, ngoko ke watsala
ukukhanya okumthubi kunye
nomthunzi omnyama wenza indoda
nomfazi abanesikhumba esimthubi,
iinwele ezimnyama kunye namehlo
akekeleyo ukwenzela bajonge
ilanga.

##
Kwakusihlwa ke ngoku, isibhakabhaka sasimthuqwasi
sele kuvele neekwenkwezi ezimbalwa. UMdali
wajonga ezantsi wabona ubuhle bombala womhlaba
omdaka otyebileyo kunye nombala wesibhakabhaka
wenza ngayo isikhumba somntu. Umbala omnyama
wobusuku wawusebenzisa ukwenza iinwele waza
wasebenzisa ukukhazimla kweenkwenkwezi ukwenza
amehlo. Phambi kwakhe kwema indoda nomfazi
abanesikhumba esingumbala omdaka, iinwele
ezimnyama kunye namehlo amnyama.

##
Zamangaliswa izilwanyana zijonge
esi sidalwa singaqhelekanga sima
ngemilenze emibini, sinesikhumba
esingagqunywanga, singenaboya,
iintsiba okanye amaxolo afana
nawentlanzi. Ingonyama yajonga
ezantsi kuloo mpumlo yayo
yagquma, “Ndinamendu kunabo
kwaye ndingwabaqhwetha kube
kanye ngeenzipho zam ndibabulale,
uxolo UKUBA NDITSHO.”

##
IZebra yacebisa, “Imigca embalwa
ingabenza babukeke.”
INgwe yathi, “Namachokoza
ambalwa.”
INdlovu yatsho ngelo xilongo layo,
“Mhlawumbi bebeyakujongeka
ngcono ngomnye umbala.”

##
Ukrebe yajonga amazinyo wabo yancuma ibonisa
amazinyo wayo abukhali. “Ah! Abanayo imisila
yokuqubha, Bazakuqubha njani? Kodwa bazakujonga
nathi. Ha! Ha! Ha!
Iintlanzi, ezinkulu nezincinane zahleka zatsho
zitsibela emanzini ziphelile yintsini.

##
UMdali wahleka epholile, “Niyabona, ukuze niphile,
umntu kufuneka ajonge izilwanyana, ulwandle,
izityalo kunye nemithi emikhulu nemincinane. Mhla
umntu waqala ukutshabalalisa indalo ngenxa
yokunyoluka, naye uyakutshabalala.” Izilwanyana,
iintlanzi kunye neentaka zathoba iintloko zazo
zinethemba lokuba ziya kukhuseleka.
Ngoko ke, WENA kunye NAM, masinakekele ihlabathi
lethu elihle.

##
* License: [CC-BY]
* Text: Herminder Ohri
* Illustration: Herminder Ohri and Baaraan Ijal
* Translation: Ntombizodwa Gxowa-Dlayedwa
* Language: xh
