# UMagozwe

##
Kwidolophukazi exakekileyo yaseNairobi,
kude le nekhaya elinenkathalo,
kwakuhlala iqela lamakhwenkwe
angenakhaya. Babejongana nosuku
ngalunye ngendlela oluze ngayo.
Ngantsasa ithile la makhwenkwe
ayesonga iingutyana zawo zokulala
emva kokulala kwipavumente ebandayo.
Babebasa umlilo ngenkukuma ukugxotha
ingqele.
Phakathi kwala makhwenkwe kwakukho
inkwenkwe egama linguMagozwe.
Wayengoyena umncinane kubo bonke.

##
Abazali bakaMagozwe basweleka
eneminyaka emihlanu kuphela. Waya
kuhlala nomalume wakhe. Le ndoda
yayingayikhathalelanga le nkwenkwana.
Wayengamniki nditsho nokutya
okwaneleyo. Wayemsebenzisa
okwekhoboka.

##
Umalume kaMagozwe wayembetha xa
ekhalaza okanye ebuza imibuzo. Xa
uMagozwe ebuza ukuba angaya na
esikolweni, umalume wakhe
wayembetha athi, “Usisidenge
esingenakufunda nto.”
Emva kweminyaka emithathu
yalempatho uMagozwe wabaleka
wamshiya umalume wakhe. Waya
kuhlala esitalatweni.

##
Babunzima ubomi basesitalatweni
kwaye la makhwenkwe etsala nzima
imihla ngemihla ukufumana ukutya.
Maxa wambi babebanjwa, maxa wambi
bebethwa. Xa begula kwakungekho mntu
wokubanceda.
Babexhomekeke kwimalana
ababeyifumana ngokungqiba, bethengisa
neeplastiki nenkukuma ephinda
isetyenziswe kwakhona.
Ubomi babubanzima kakhulu ngenxa
yemilo namanye amaqela awayefuna
ukulawula iingingqi ezithile
kulodolophukazi.

##
Ngenye imini uMagozwe wathi
ekhangela emigqomeni wafumana
incwadi endala yamabali. Wayivuthulula
wayifaka kwingxowana yakhe.
Wayeyikhupha mihla le abukele
imifanekiso ekuloo ncwadi.
Wayengakwazi ukufunda amagama.

##
Le mifanekiso yayibalisa
ngenkwenkwana eyakhula yaba
ngumqhubi weenqwelo-moya.
UMagozwe wayephupha ngokuba
ngumqhubi weenqwelo-moya. Maxa
wambi wayezibona eyile nkwenkwana
ikweli bali.

##
Kwakubanda uMagozwe emi ecaleni
kwendlela engqiba. Kweza indoda kuye.
“Molo, ndinguThomas. Ndisebenza
kufutshane apha, kwindawo
onokufumana kuyo into etyiwayo,” yatsho
indoda.
Yakhomba kumzi otyheli onophahla
olubhlowu. “Ndiyathemba ukuba uyakuya
phaya uyokufumana ukutya?” yabuza.
UMagozwe wajonga kule ndoda,
wajonga kulo mzi. “Mhlawumbi,” watsho
waze wahamba.

##
Kwiinyanga ezilandelayo la makhwenkwe
angenamakhaya aqhelana nokubona
uThomas. Wayekuthanda ukuthetha
nabantu, ingakumbi abantu abahlala
esitalatweni.
UThomas wayephulaphula amabali
angobomi babantu. Wayeqinisekile
kwaye enomonde kwaye engakhe
abekrwada okanye angabina ntlonipho.
Amanye amakhwenkwe aqalisa ukuya
kulendlu ityheli nabhlowu ukuya
kufumana isidlo sasemini.

##
UMagozwe wayehleli kwipavumente
ebuka incwadi yakhe yemifanekiso
kwaze kwafika uThomas wahlala ecaleni
kwakhe.
“Ingaba lingantoni eli bali?” wabuza
uThomas.
“Lithetha ngenkwenkwana eyaba
ngumqhubi weenqwelo-moya,”
waphendula uMagozwe.
“Ngubani igama lalenkwenkwana?”
wabuza uThomas.
“Andilazi, andikwazi ukufunda,” watsho
uMagozwe ethethela phantsi.

##
Ukudibana kwabo, uMagozwe waxelela
uThomas ngebali lakhe. Wamxelela
ngomalume wakhe nesizathu sokuba
abaleke.
UThomas wayengathethi kakhulu, kwaye
wayengamxeleli uMagozwe kuba enze
ntoni na, kodwa wayephulaphula
ngononophelo.
Maxa wambi babencokola ngeli lixa
besitya kwindlu enophahla olubhlowu.

##
Kufutshane nomhla wokuzalwa kaMagozwe egqiba iminyaka elishumi,
uThomas wamnika incwadi yamabali entsha. Yayithetha ngenkwenkwana
eyakhulela ezilalini eyakhula yaba ngumdlali webhola odumileyo.
UThomas wamfundela le ncwadi uMagozwe amaxa amaninzi waza wathi
ngenye imini, “Ndicinga ukuba kufuneka uye esikolweni ukwazi ukufunda.
Ucinga ntoni wena?”
UThomas wathi kukho indawo ayaziyo apho abantwana bavunyelwa ukuba
bahlale baye nasesikolweni.

##
UMagozwe wacinga ngalendawo intsha
nangokuya esikolweni. Mhlawumbi
umalume wakhe wayelungile xa esithi
usisidenge esinganakho ukufunda nto?
Angathini xa benokumbetha kulendawo
intsha. Wayesoyika.
“Mhlawumbi kungcono ahlale
esitalatweni,” wacinga ngolo hlobo.

##
Waxelela uThomas ngoloyiko lwakhe.
Ekuhambeni kwexesha le ndoda
yamthembisa ukuba ubomi bunokuba
ngcono kulendawo intsha.

##
Ngoko ke uMagozwe wafumana igumbi
lokuhlala kumzi onophahla oluluhlaza
namanye amakhwenkwe amabini.
Babelishumi bebonke abantwana
ababehlala kweli khaya. Kwakukho
noMama uCissy nomyeni wakhe, izinja
ezintathu, ikati kunye nebhokhwe endala.

##
UMagozwe waqala isikolo kwaye
kwakunzima. Wayesemva ngomsebenzi
omninzi kakhulu.
Maxa wambi wayefuna ukunikezela.
Kodwa wayecinga ngomqhubi
weenqwelo-ntaka kunye nomdlali
webhola awayefunda ngabo kwiincwadi
zakhe zamabali. Wayenganikezeli efana
nabo.

##
UMagozwe wayehleli eyadini kwindlu
enophahla oluluhlaza efunda incwadi
yamabali yasesikolweni. UThomas weza
kuhlala ecaleni kwakhe.
“Lingantoni eli bali?” wabuza uThomas.
“Limalunga nenkwenkwana eyaba
nguTitshala,” waphendula uMagozwe.
“Ngubani igama lalenkwenkwana?”
wabuza uThomas.
“Igama layo nguMagozwe,” waphendula
enoncumo uMagozwe.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Kholeka Mabeta
* Language: xh
