# UJoja ingwenya noNogolide ibhabhathane

##
Kumahlathi ashinyeneyo akude kwakuhlala uJoja ingwenya.
Le ngwenya yayisoloko ilila ezo nyembezi zininzi
zeengwenya okanye ijoje isezela umoya. Umama kaJoja
wayedinwa kukulila nokujoja kwalengwenya. Wayedla
ngokuyingxolisa athi: “Khawuyeke le nto yokusoloko ulila
ujoja usezela, ziphathe njengezinye iingwenya. Hamba
uyokuzingela ukutya.” Kodwa uJoja wayesuka asitsho
isikhalo zithi waxa iinyembezi xa ecinga ngokuba kufuneka
atye ezinye izilwanyana. Kwakuye kunyanzeleke ukuba
umama notata kaJoja basoloko bempha ukutya yonke
imihla.

##

##
Ujoja wayengakuthandi kwaphela ukuba yingwe. “Ndimbi
kakhulu,” wayecinga kuthi kusenjalo zithi waxa iinyembezi.
Wayengafuni nokuphila njengezinye iingwenya. Umhlobo
wakhe omkhulu yayinguNogolide iNogolide owayemhle
embala ubugolide butyheli. UNogolide lo wayefuna
ukubamkhulu kwaye omelele. Ngoko ke uNogolide
wayesoloko efinga uphiko lwakhe elwenza inqindi athi:
“Lumka! Ndiyakukubetha emlonyeni.” Esi sibini sasihlekisa
ngenene. UJoja wayekuthanda nokuqubha lo gama
uNogolide ethe ngcu apha entloko kuye. Ezinye iingwenya
zazibahleka zibagezele. Yayingamkhathazi nakancinane
uJoja loo nto. Waqhubekeka esezela umoya engumhlobo
kaNogolide.

##

##
Ngenye imvakwemini ilanga lalitshisa kakhulu. UNogolide
wahlala wathi ngcu apha ecaleni kwendlebe kaJoja
wamsebezela wathi: “Ndibona amadododa amabini
aphethe imipu esiza kweli cala. Afuna ukubulala iingwenya
kuba afuna ukuthatha izikhumba zazo.”
“Ingaba la madoda awanazo ezawo izikhumba?” wabuza
uJoja emangalisiwe.
“Andazi Joja,” waphendula watsho uNogolide. “Nceda
uxelele nezinye iingwenya ukuze nizimele.”
“Kodwa nawe mhlobo wam Nogolide angakudubula la
madoda.” Yho! Ndingayintoni ngaphandle kwakho mhlobo
wam?” walila uNgwenya sele enesingqala esikhulu.

##
“Abantu bayawabamba amabhabhathane ngeminatha
bawabethelele ebhodini, oko ndakuxelelwa ngumakazi
wam owayengumakhulu,” watsho uNogolide wabe sele
ebhabha esimka.

##

##
Ezinye iingwenya zeva uJoja ekhala ekhwaza, “Amadoda
ayeza azakusibulala. Zimelani…Khawulezani… Zimelani.”
Kuqala iingwenya azizange zimkholelwe uJoja, kodwa zeva
izingqi zamadoda.
Iingwenya zangena nzulu emlanjeni zashiya iziqobo zemithi
ebolileyo idada phesu kwamanzi. Amadoda adubula ezo
ziqobo zemithi kuba zazijongeka zifana neengwenya xa
uzibonela kude. Emva koko la madoda awazange aphinde
azibone iingwenya. Abona sele kubhabha amakhulu
ngamakhulu amabhabhathane ebhabha ebusweni
nasezinweleni zawo.

##

##
Anikina iintloko ezama ukususa loo
mabhabhathane esithi: “Akukho zingwenya
apha, masize neminatha ukuze sibambe la
mabhabhathane.” Atsho ehamba la madoda.
Zadibana zonke iingwenya zabulela zathi:
“Enkosi, Nogolide.”
“Enkosi mabhabhathane.”

##
Ngemini elandelayo uJoja wabona amadoda
aphethe iminatha. Wakhumbula
awayekuxelelwe nguNogolide ngeminatha.
“Nogolide, iminatha! Khawuleza uze apha!
Amadona aneminatha ayeza.”
Zonke iingwenya zaya elunxwemeni lomlambo.
Amabhabhathane athi ngcu emiqolweni
nakwiintloko zeengwenya.

##
Ezinye iingwenya zarhangqela amadoda ngokuye esondela.
Ingwenya zavesa loo mazinyo azo abukhali anemihlathi
emide. UJoja wayephambili kuzo zonke iingwenya eveza
amazinyo wakhe ejiwuza nomsila wakhe. Loo madoda
ooyika azibeleka iinyawo zawo ukubaleka ephuma kwelo
hlathi.
Ezinye iingwenya zazinebhongo nguJoja kuba waziphatha
njengengwenya yokwenene. Ngoku uJoja naye
wayenebhongo ngokuba yingwenya.

##

##
Wonke amabhabhathane abhabha bhezu kweengwenya
eqhwaba amaphiko awo.
“Enkosi Joja,
“Enkosi zingwenya.”
“Kulungile,” watsho uJoja eneentloni.
“Kakade abahlobo bayancedana,
kwaye bayakhathalelana.”

##
UJoja ingwenya noNogolide
ibhabhathane
* License: [CC-BY]
* Text: Herminder Ohri
* Illustration: Herminder Ohri
* Translation: Kholeka Mabeta
* Language: xh
