# Intak'emvula

##
Kwilizwe laseGabon, kwakukh' ilali
encinane eyayimi kwinyele lehlathi.
Esizikithini seli hlathi, kwawona
masebe aphezulu omthi omkhulu
kunene, kwakuhlala eyona ntaka
ikhethekileyo – intaka eyenza
imvula.

##
Kuko konke okwakudala
okusakhunjulwayo ngabahlali bale
lali, babethe gqolo bezinika ithuba
lokugcina le ntaka yonwabile
maxesha onke. Babegcina ingququ
yesonka, amaqhekeza eziqhamo
kunye nobisi olutsha
lwekhokhonathi, kwaye rhoqo
ngeveki okanye ngeeveki ezimbini,
iqela labahlali bale lali bebethatha
ezi zimuncumuncu bazise ehlathini.
Bayakuthi ke emva kokuba
bezandlele phantsi kwalo mthi, aze
omnye adlale ngonyana ithile
ngepiyano edlalwa ngeminwe.

##
Kuya kuthi ethubeni, ubone loo
ntaka ibhabha isiza ezantsi ukuza
kutya ize isele kananjalo. Iya kuthi
yakugqiba, uyive iqalisa ukucula
eyona ngoma imyoli. Icula njalo
uyakuyibona inyusa amaphiko ayo
aluhlaza amenyezelayo,
kungekudala emva koko, imvula
iqalise ukuna.

##
Oku kwaqhubeka iminyaka
emininzi. Nanjengoko imvula
yayisina rhoqo, izityalo zakhula
ngokwaneleyo kangangokuba
kwakho ukutya okuninzi kuloo lali.
Kodwa ke kungekudala, izinto
zaqala ukutshintsha. Abahlali baloo
lali basuka bathanda ukuxakeka
zezinye izinto, kwaze oku
kwabangela ukuba balibale
ngentaka yemvula. ‘Kuza kunetha
nokuba kutheni,'babesitsho,
‘liphelile ixesha lokufekethisa laa
ntakana ngoku!'

##
Kodwa ke ngelishwa, abantu
babewuphosile umhlola. Bathe
bakuyeka ukuyikhathalela intaka,
imvula yayeka ukuna. Izityalo
zaqala ukoma nokubuna,
nezilwanyana zayimidyubha
ebuthisayo. Nangona kunjalo,
kwakungekho mntu kuloo lali
waphumayo ukuya ehlathini ukuze
ondle intaka eyayibazisela imvula.
Eyona nto babexakeke yiyo ngoku
kukwenza imali ukuze baye
kuthenga ukutya kwiidolophu
abamelene nazo.

##
Ngaminazala ithile eyayitshisa kakhulu, intombazana encinci
egama linguKetti yagqiba ekubeni iye ehlathini emva kokuphuma
kwesikolo. ‘Noko kuza kuphola phaya,' uzicingele ngaphakathi.
Uhambile, wahamba, kwaze emva kwethutyana, wafika kumthi
omde eyayihlala kuwo intaka yemvula. UKetti uqwalasele phezulu
emthini. Kusenjalo, wakhumbula ngelaa xesha umakhulu wakhe
wayehamba naye ukuya apho ehlathini ukuze bondle intaka,
nangona yena wayesemncinci. Kwangoko uvule itasi yakhe
yesikolo wakhupha intsalela yesonka ebishiyeke kweso
ebesiphethe ukuya kwakhe esikolweni. Ngenkathalo nangobunono,
ubeke eso sonka phantsi kwaloo mthi. Nanjengoko ke
ebengaphethanga piyano edlalwa ngeminwe, uye wacula ingoma
endala awayeyazi kakhulu kubomi bakhe.

##

##
Ngesandi esidandulukayo esikhulu,
intakana eluhlaza entle yathi gqi
emasebeni phezu kwentloko kaKetti
yaze yaqalisa ukutya isonka. Ithe
yakugqiba ukutya le ntaka, yavula
umlonyana wayo yaze yacula
iinowuthi eziphezulu zengoma
ngokucwengileyo.
Kwangoko yanyusa amaphiko ayo
akhazimlayo, kwangoko uKetti weva
ukundila kwezulu. Uthe efika
kowabo, kwabe sele kusiwa
amachaphaza amakhulu emvula,
epholisa loo mhlaba ubomvu
utshisayo.

##
UKetti wayechulumancile kakhulu, kodwa wadana emva kokuba
exelele abazali bakhe ukuba kwenzeke ntoni. ‘Ungasigezeli!'
wamngxolisa watsho umama wakhe. ‘Akusekho mntu ukholelwayo
ukuba laa ntaka inento yokwenza nemvula!'
‘Unyanisile umama wakho,' utshilo utata kaKetti. ‘Imbalela iphelile
ngoku, kwaye izinto ziza kulunga kwakhona. Musa ukudyiwaza
ngesonka esidingekayo ngokumana usiya kondla laa ntaka indala
irhalayo kwakhona!'
Nangona uKetti angazange aphikisane nabazali bakhe,
wayeqinisekile ukuba bayaphazama. ‘Akwaba umakhulu
ebesaphila,' uthethele ngaphakathi, ‘yena ebeza kundikholelwa!'
Kodwa ke kwakusele iyiminyaka eliqelana eswelekile umakhulu
kaKetti. Inye kuphela into awayesayigcinile uKetti kwezo
zikamakhulu, yayiyipiyano yeminwe kamakhulu wakhe.

##

##
Zigqithile iiveki ezimbini kungekho
nethontsi lemvula. Ziphindile
izityalo zantshwenca, zaze
zanyakazela iimbambo ngakumbi
izilwanyana ezilambileyo. Ingqatsini
yelanga yahlaba ngokungenalusini
emhlabeni ukusuka kweso
sibhakabhaka siluhlaza.
‘Andikhathali nokuba bathini!'
ucinge watsho uKetti. ‘Siyayidinga
imvula. Ndiza kuya kuyondla
kwakhona intaka ngomso!'

##
Kwangentseni kusuku olulandelayo,
emva kokuba ethathe isilayi
sesonka nesandla esigcwele
ngamaqubube abomvu kwikhitshi
lakowabo, uKetti unyebeleze
waphuma endlwini. Nanko esingise
kumbindi wehlathi.
Akazange aqaphele kodwa ukuba
utata wakhe wayehleli ethe qwa.
Uthe akubona oko kwenziwa
yintombi yakhe, waqonda ukuba iza
kuya kondla intaka yemvula
kwakhona. ‘Ndiza kumfundisa
isifundo kanene lo mntwana
ungenambeko!' utshilo ezithethela
ngomsindo. Uthe hlasi isaphetha
sakhe neentolo zakhe waze
wamlandela ngokuthe cwaka uKetti
ukuya ehlathini apho.

##
Ithe kanye xa intaka isihla emthini isiza kudla ukutya ekubekelwe
nguKetti, utata wakhe waphakamisa isaphetha sakhe waze
wadubula ngetolo elibulalayo. Itolo laya kungena ngqo entliziyweni
yentaka. Intaka yatsho ngesikrakra sona isikhalo. Ngokoyika
okukhulu, uKetti waguquka – waba sele ebona utata wakhe esiwa
phantsi, wafa ngoko nangoko. UKetti ukhalile waze wajika – sele
ebona itolo lisiwa lingayenzanga nomkrwelo lo wembala loo ntaka
inomzimba omenyezelayo. Nantso intaka, ingenawo nomncinci
umenzakalo, indanda inyukela kwelona sebe liphezulu lomthi.

##

##
UKetti uphume egqotsile kwelo
hlathi, wathi xa esiya ekhaya
wafikela kumbono wentshabalalo
engathethekiyo. Wonke umntu
amaziyo nesilwanyana na kanene,
babathe tywaa emhlabeni befile.
Intliziyo yakhe iye yabetha
ngamandla, wabaleka ukuya
kowabo.
Kwangoko ufumene laa piyano
idlalwe ngeminwe kamakhulu
wakhe. ‘Kuphela kwethemba
endinalo ke eli!' ucinge watsho.
‘Intaka yemvula iqumbile. Kufuneka
ndiyonwabise kwakhona! KUMELE
ndenze njalo!'

##
Emva kwesiqingatha seyure, uKetti
wayemi bhunxe phantsi komthi
omkhulu. Umzimba wawubile
xhopho kwaye ephefumlela
phezulu. Phaya qelele kancinci
kuye, kwakudunduluze umzimba
katata wakhe ofileyo.
UKetti uye wajonga kude
ngokukhawuleza, waqalisa ukudlala
ipiyano yeminwe ngezandla
ezingcangcazelayo. Udlalile,
wadlala, yade yaqaqamba iminwe
yakhe.

##
Ekugqibeleni, kwenzeka eyona nto
wayefuna yenzeke ehlabathini.
Nantso intaka ibhabha isiza, loo nto
kuyo kwakungathi akukho nento le
ikhe yenzeka. Intaka iye yatya
amanye amaqunube awayesathe
saa apho emhlabeni yaze yacula
iinowuthi ezimbalwa zengoma.
Uthe esadlala ingoma njalo uKetti,
intaka yaphakamisa amaphiko ayo
... uKetti weva ukurhashaza emva
kwakhe.

##
Kwakusenziwa kukuvuka kukatata
wakhe.
‘Ndicela uxolo!' utshilo izihlandlo
ngezihlandlo ebhekisa kwintaka
enkulu eluhlaza.
Emva koko wabamba intombi yakhe
ngesandla bagoduka bethe chu
ukuya elalini. Nalapho elalini, wonke
umntu wayevukile
kwanezilwanyana ngokunjalo.

##
Ngobo busuku abahlali belali baye
babamba intlanganiso. Bonke baye
bavumelana ngamxhelo mnye
ukuba bafunde isifundo
esibalulekileyo. Ukusukela ngaloo
mini, akuzange kuphinde kubekho
nanye iveki egqithayo kungakhange
kuyiwe ehlathini ukuze kondliwe
intaka eyayibazisela imvula.

##
* License: [CC-BY-NC]
* Text: Joanne Bloch (retold folktale)
* Illustration: Wiehan de Jager, Nalibali
* Translation: Nal'ibali
* Language: xh
