# uNonkungu nembulu Alan Kenyon and Viv Kenyon

##
Kudala kwakukho indoda
eyayihluphekile kunye nenkosikayi
yayo. Babenomntwana omnye
kuphela, intombazana, egama
linguNonkungu.
UNonkungu wayemhle kwaye
enobubele.
Abazali bakhe babemthanda
kakhulu.

##
Ngenye imini abazali bakhe bagqiba
kwelokuba bathumele uNonkungu
ayokuhlala nomalume wakhe
uMtonyama. Umalume uMtonyama
wayeyondoda eyayifumile.
Umama kaNonkungu wenza
umbhinqo owodwa ngeribhoni,
amaqhosha nneentsimbi. Wenza
nentsimbi yomqala entle, esenzela
uNonkungu.
Ngenye intsasa kwakusasa,
uNonkungu wabashiya abazal
bakhe esiya kumzi kamalume
wakhe.

##
Endleleni uNonkungu wafika
emfuleni.
Wawuwela umfula, esebenzisa
amatye okucangcatha.
Kwicala elingaphesheya wadibana
nentombazana elula inxibe
amadlakadlaka.

##
“Uya phi na?” Yabuza intombazana
elula. “Ndiya kundwendwela
umalume wam uMtonyama,”
watsho uNonkungu.
“Loo nto iyammangaliso,” yatsho
intombazana elula. UMtonyama
ngumalume wam nam, kwaye nam
ndisendleleni eya kundwendwela
yena.”

##
Yaza ke intombazana elula yathi,
“Umbhinqo wakho mhle kakhulu
nazo iintsimbi zakho zintlle
ngokunjalo. Nceda undivumele
ndizilinganise.”
Ngoko ke uNonkungu wakhulula
umbhinqo neentsimbi.

##
Intombazana elula yakhulula
amadlavu ayo, waza uNonkungu
wabona ukuba intombazana elula
inomsila. UNonkungu wayazi ngoku
ukuba intombazana elula ngenene
yimbulu. Woyika uNonkungu.
Imbulu yanxiba umbhinqo
nentsimbi yomqala. Waza
uNonkungu wanxiba amadlavu.

##
Bahamba kunye. Emva kokuba
behambe umganyana omfutshane,
uNonkungu wathi kwimbulu, “Nceda
undinike umbhinqo wam neentsimbi
zam.”
Kha undivumele ndizinxibe side
siyokufika kulaa mthi,” yatsho
imbulu, isalatha umthi osendulini.

##
Xa befika emthini, uNonkungu wathi
kwimbulu, “Nceda undinike
umbhinqo neentsimbi zam.”
Kha undivumele ndizinxibe side
sifike kulaa mfula ulandelayo,”
yatsho imbulu. UNonkungu
wayesoyika ngoko ke wavuma.

##
Ekugqibeleni bafika emfuleni.
Kwakhona uNonkungu wabuza
imbulu, “Nceda undinike umbhinqo
wam neentsimbi zam.” Kha
undiyeke ndizinxibe nje side
siyokufika kulaa ndlu, apho abafazi
bahleli khona,” yatsho imbulu. Baza
baqhubeka behamba.

##
Bathi bakufika endlwini, imbulu
yatyhalela uNonkungu ngemva,
yaza yathi kubafazi abahleli
ngasendlwini, “Jongani le
ntombazana inxibe amadlavu.
Ebesoloko elandelana nam imini
yonke. Ndinqwenela ukuba
ahambe.”
UNonkunga waba neentloni
noloyiko, kangangokuba wabalekela
ebuhlanti, wazimela.

##
Yaza imbulu yaya kwindlu
kamalume uMtonyama yathi, “
Ndingumtshana wakho, uNonkungu.
Abazali bam bandithumele ukuba
ndizokuhlala nawe.” UMtonyama
wayamkela intombazana elula
eyayiyimbulu ngenene.
UMtonyama nosapho lwakhe
babenobubele kwimbulu kuba
babecinga ukuba nguNonkungu.
Kodwa usizana olunguNonkungu
kwafuneka lulale ebuhlanti abelane
nezinja ngokutya.

##
Emini uNonkungu waya ethafenii,
wacula:
“Owu! Kha undisizele, ndisizele.
Bendithunywe ngutata nomama
Ukuba ndiyokuhlala nomalume,
uMtonyama.
Endleleni ndadibana nembulu
yaza yathatha umbhinqo wam
neentsimbi zam.
Owu! Ndisizele, ndisizele.”

##
Ngenye imini abanye abantu bayiva
le ngoma, baxelela uMtonyama
ukuba bekukho intombazana elula
ethafen,i ecule eyona ngoma
imnandi nelusizi. Ngaloo mva
kwemini uMtonyama waya ethafeni.
Weva umntu othile ecula.
Walinda emva kwesihlahla,
wamamela. UMtonyama waya
kwimvumi. Yayinxibe amadlavu
embulu.

##
UMtonyama wayibuza, “Ungubani,
Ungumtshana wam, uNonkungu?”
Waza uNonkungu wamxelela into
eyenzekileyo. UMtonyama
wamthatha uNonkungu
wambuyisela endaweni yakhe,
wamzimelisa endlwini.

##
UMtonyama wakhe weva ukuba
umsila wembulu uyaluthanda ubisi
kwaye awunakulidlula ngaphandle
kokusela intwana yalo. Ngoko ke
uMtonyama waxelela amadoda
akhe ukuba ombe umjelo onzulu
ukuze awuzalise umjelo ngamasi.

##
Aza onke amantombazana elali
abizelwa kwindawo
yakwaMtonyama ukuya kuthatha
inxaxheba kugqatso lokutsiba.
Intombazana nganye yayizakutsiba
ngaphezu komjelo. Intombazana
eyayinxibe umbhinqo neentsimbi
zikaNonkungu yayixhalabile. Zange
ifune ukutsiba phezu kumjelo.
Yayisazi ukuba umsila wayo uza
kunxanelwa amasi. Ngoko ke
imbulu yaya endlwini, yaza
yabophelela umsila wayo emzinjeni
wayo kangangoko inako. Waza
wathatha indawo yakhe
njengamanye amantombazana.

##
Ekugqibeleni yaba lithuba lembulu
ukutsiba. Yazama ukutsibela
phezulu ngaphaya komjelo, kodwa
umsila wayo waqhawuka,
waphuncuka, wayitsalela ezantsi,
ezantsi, ezantsi emasini.

##
Njengoko iduntsalaza emasini,
amadoda akhawuleza azalisa
umjelo ngesanti aza ayingcwaba
imbulu. Yaba sisiphelo sayo. Kodwa
uNonkungu wahlala ngokonwaba
nomalume wakhe ixesha elide
kakhulu.
Yabasisiphelo sebali.

##
* License: [CC-BY]
* Text: Alan Kenyon and Viv Kenyon
* Illustration: Wiehan de Jager
* Translation: Ntombizodwa Gxowa-Dlayedwa
* Language: xh
