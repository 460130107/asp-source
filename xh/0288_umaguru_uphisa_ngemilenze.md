# UMaguru uphisa ngemilenze

##
Kudala-dala, izilwanyana
zazingenayo imilenze.
Zazirhubuluza emhlabeni.

##
Yayingabantu kuphela
ababenemilenze ngoba uMaguru
wayebaphe yona.

##
Ngenye imini uMaguru wagqiba
ekubeni aphe zonke izilwanyana
imilenze.
Wazula ilali yonke ekhwaza
ngombhobho.
Wayefuna isilwanyana ngasinye
sikwazi ukuhamba njengomntu.

##
Zavuya izilwanyana zakuva ukuba
ziza kuphiwa imilenze.
Isilwanyana ngasinye sasifuna
imilenze ukuze sikwazi ukuhamba
nokubaleka.
Zacula, zatshikizisa imisila,
zabhakuzisa neempiko zazo.

##
Zahlangana izilwanyana zaxoxa
ngobunzima bokurhubuluza ngesisu
xa zihamba.
Umhlaba wawuzikrwempa izisu
zazo.
Imilenze yayiza kuzinceda ukuba
zikwazi ukuma zibone kude,
njengabantu.

##
Lwathi xa lufika usuku lwemilenze
yamahala, izilwanyana ezininzi
zarhubuluza zaya emzini kaMaguru
ukuyokwamkela imilenze yazo.
Iindlulamithi, iingonyama, iindlovu,
imivundla, iingwenya, neentaka
zema emgceni zilinde ukuphiwa
imilenze.

##
Isilwanyana ngasinye safumana
imilenze emine, zaze zona iintaka
zafumana imilenze emibini inye.

##
Zabonakala zinomahluko
izilwanyana ngelixa sele
zinemilenze.
Ezinye zagida luvuyo.
Ezinye zazibhadazela ziphinde ziwe
zisenziwa bubunzima bokuhamba
ngeenyawo.

##
Zahamba-hamba elalini zibonisa
abantu imilenze yazo.
Zonke izilwanyana zathi, "Soze
siphinde sirhubuluze."

##
Isilwanyana sokugqibela ukufumana
imilenze yayinguSongololo.
UMaguru wabuza, "Ukhona olandela
emva kwakho?"
"Hayi, ndingowokugqibela,"
waphendula uSongololo.

##
UMaguru wacinga, "Kulungile ke, xa
kungasekho mntu, ndiza kuyenzani
yonke le milenze eshiyekileyo?"
UMaguru wanika uSongololo yonke
imilenze eshiyekileyo.

##
USongololo wahamba evuya kakhulu
ngoba wayefumene imilenze
emininzi.
"Ndiza kuhamba ngokukhawuleza ke
ngoku kunazo zonke izilwanyana,"
wacinga njalo.

##
Mzuzwana nje emkile uSongololo,
kwafika uNyoka emzini kaMaguru.
"Maguru, ndicela undiphe imilenze,"
wacenga uNyoka.

##
"Sendiphise ngayo yonke imilenze.
Wena ubuphi kanti?" wabuza
uMaguru.
"Ndiselwe," waphendula uNyoka.

##
UMaguru wakhangela endlwini
yakhe ejonga ukuba yayingekho na
eseleyo.
Kodwa akazange afumane nomnye.

##
UMaguru waphuma wathi,
"Ndiyaxolisa Nyoka, akukho milenze
ishiyekileyo."
UNyoka warhubuluza wabuyela
ekhaya engenayo imilenze.
Ukusukela loo mini uNyoka akalali
kakhulu.
Usoloko elindele usuku apho naye
aza kufumana ngalo imilenze.

##
* License: [CC-BY]
* Text: Mutugi Kamundi
* Illustration: Wiehan de Jager
* Translation: Xolisa Guzula
* Language: xh
