# Amoni ang’imunio

##
Eriamito adakar na Sinyaire
ng’imoru.
Aya ng’imunio lukaalak namoni na
ang’imoru kang’ulu.
Anyaritae emun loapolon Unyalego.
Etubulit emun ng’olo ng’itung’a
kotere elikonori ng’aanei ka
ng’amesekin.


##
Apei kwaar alose Apiyo, Ajoh ka
Atieno akikeyen ng’akito namoni.
Abu atakech kichik kechi tama,
“Tochoito Unyalego, nyilemut
ichebore anamoni mati ng’akito
bon.”
Ajoh bon ng’esi nyechoiyara
ng’akiro ka atakech.


##
Apotu ng’apesur ng’una tokoda
ng’akile, ng’idison, ng’arinyota ka
ng’akipi.
Toting’a ng’aunoi naenet ng’akito ka
ng’aepe nakibelet ng’akito.
Torotokis totena namoni.


##
Eyanete ng’akaitotoi ng’una alorot
nabo tokienas.
Wadio, tolimu Apiyo, apese
nakechetan, tama, “Kililing’a tene,
abe kilosi bo ng’oni ni elomit
Unyalego.”


##
Tanyara Atieno nache tama,
“King’olikisi ng’ikiel lua Unyalego
lukamilmilak lu. Potu atolemasi.”
Kisitamu Apiyo kechi tama,
“Nyikimuriak akichiket ka atayok.
Nyechamakina ng’oni kilemari
ichebore anamoni mati ng’akito
bon.”


##
Tama Ajoh, “Nyanupit ayong tata.
Esibit ayong ebala neni
nyikilemunia ng’oni ibore niajokon.
Alemari ayong ng’ikiel lukamilmilak
luku.”
Abu tobul tanakaatokeng, “Ajoh,
kichikichiki sua iyong,” tolimokis
ng’esi.
Emam pe asaki Ajoh akiyen.


##
Apak ng’ina alosi Unyalego esaki
ng’ikiel keng.
Ang’oit ng’esi kotere pe atakanete
ng’ikiel keng.
Kiira Unyalego ng’apesur ng’una
iyanete tokienas.
Toduk ng’esi alokwap ataaba na
ayei lokwaas a erot alo adikino
ng’apesur itorunete.


##
Apotu ng’apesur kiwoko ng’akito
ang’akies.
Wadio kiirasi ibore ebala “Hzzzzzz!”
tobul kechi tasaka akiduk.
Ang’aarit Unyalego akituk keng
lokojokon asaki akikony.


##
King’it Unyalego kechi tama, “Ng’ae
alemari ng’ikiel kang?” Emam
apese atachu. Kisiak emun ng’olo
aroanar ng’apesur ng’una.
“Ituan ni emam ibore
elemarit,eokini nyichwang’akina.
Elosi ng’esi nawi ka ng’akito keng.
Nakaneni ni elemarit, ichwang’akini
ng’esi. Eliwor ng’esi akimuj kang
ang’irwa aluuni alu eponito!”


##
Kisiak Apiyo aeokin a etoil
aloajokon:
Meere ayong, mere ayong ating’it
ng’ikiel,
Isidi ituan niang’ikiel aaah
Totupuu Atieno toeok.


##
Esal, arai Ajoh eokini. Abulit ng’esi.
Abu ngesi towo along’aren kisiak
aeokin.
Nakaneni, toeok ng’esi eos logela
nabo lo ang’akiro anagelayek.
Kirem Unyalego tama, “Nyo pe
ipedorea yong toeok ejok kwa
nache?”
Toyen emun ng’olo atamar Ajoh
ng’esi alemari ng’ikiel keng.


##
Kiliko Unyalego Ajoh. Dio
tanakaatokeng kipung’aros nadakar
akisisare ekoi.


##
* License: [CC-BY]
* Text: Joseph Sanchez Nadimo
* Illustration: Rob Owen
* Translation: Simon Ipoo
* Language: Ng’aturkana
