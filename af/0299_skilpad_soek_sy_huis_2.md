# Skilpad soek sy huis

##
Skilpad loop een dag deur die veld. Hy soek en soek. Ná ’n ruk loop hy verby
Slak.

##
“Jy lyk of jy iets soek,” sê Slak vir Skilpad. “Ja Slak, ek soek my huis. Weet jy
dalk waar ek hom kan kry?”

##
Slak sê: “Nee, ek weet nie, maar ek sal help soek!”
Sy klim bo-op Skilpad se dop. Skilpad loop verder met Slak wat bo-op ry. Hulle
kyk en hulle soek, maar hulle sien niks wat huis is nie. Die son is hoog in die lug.

##
“Jy lyk of jy iets soek,” sê Mossie vir Skilpad. “Ja Mossie, ek soek my huis. Weet jy
dalk waar ek hom kan kry?”
Mossie sê: “Nee, ek weet nie, maar ek sal help soek!”

##
Hy klap sy vlerkies. Woerts is hy
weg.
“Maar jy beweeg te vinnig vir
my,” roep Skilpad.
Mossie kom terug. “Nou goed,
dan klim ek op.”

##
Skilpad loop verder, met Slak
en Mossie wat boopry. Hulle kyk
en hulle soek, maar hulle sien
niks wat huis is nie. Die son sak
’n bietjie.

##
Ná ’n ruk loop hulle verby Liewenheersbesie. “Jy lyk of jy iets soek,” sê
Liewenheersbesie vir Skilpad.
“Ja Liewenheersbesie, ek soek my huis. Weet jy dalk
waar ek hom kan kry?”

##
Liewenheersbesie sê: “Nee, ek
weet nie, maar ek sal
help soek!”
Sy klim bo-op Skilpad se dop,
en Skilpad loop verder, met
Slak en Mossie en
Liewenheersbesie wat bo-op ry.
Hulle kyk en hulle soek, maar
hulle sien niks wat huis is nie. ’n
Briesie steek op.

##
Ná ’n ruk loop hulle verby Streepmuis. Hy is besig om ’n blommekransie te vleg.
“Jy lyk of jy iets soek,” sê Streepmuis vir Skilpad.
“Ja Streepmuis, ek soek my huis. Weet jy dalk waar ek hom kan kry?”

##
Streepmuis sê: “Nee, ek weet
nie, maar ek sal help soek!”
Hy klim bo-op Skilpad se dop.
“Wag, ek kan nie my
madeliefies los nie.” Skilpad
wag. Streepmuis rek en strek en
skep sy kransie op.

##
Skilpad loop verder, met Slak
en Mossie en Liewenheersbesie
en Streepmuis wat bo-op ry.
Hulle kyk en hulle soek, maar
hulle sien niks wat huis is nie.
Die wind raak ’n bietjie sterker.
Later is Skilpad moeg. “Julle
ouens is swaar,” kla hy.

##
Die wind waai sterker. Die lug
word donker.
“Ag, waar is my huis?” vra
Skilpad hartseer.
In die berge rammel
donderweer. In die verte
klap die blits. Drup-drup kom
die reën.
“Ag, waar is Skilpad se huis?”
vra Slak en
Mossie en Liewenheersbesie en
Streepmuis.

##
Die wind waai sterk en die wind waai sterker. Die wind blaas Slak en Mossie
en Liewenheersbesie en Streepmuis van Skilpad se rug af.

##
En daar kom die hael, tip-tip-tip.
Skilpad skrik so groot, hy kruip in sy dop. Dis warm en veilig daar.
“O, hier is my huis!”

##
“O, hier is Skilpad se huis!”

##
* License: [CC-BY]
* Text: Maya Fowler
* Illustration: Katrien Coetzer
* Language: af
