# Mulongo en die hiënas

##
Daar was eendag 'n meisie
genaamd Mulongo wat by haar
ouers gebly het naby die dorpie
Budongo.
Op 'n dag het Mulongo se ma
haar gestuur om water by die
put te gaan haal.

##
Oppad het sy haar vriende
ontmoet. Hulle was oppad woud
toe om hout te gaan kry vir die
vuur. Mulongo wou saam met
haar vriende gaan.
''Sal julle asseblief vir my onder
hierdie muvule boom wag!'' het
sy gesê, ''Ek moet water vir my
ma gaan haal.''
Mulongo se vriende wou nie
wag nie.

##
''Dit is reg, ek sal julle in die
woud kry!'' het Mulongo gesê.
Sy het gehardloop om water te
kry en het dit na haar ma toe
gevat.
Mulongo het toe na die woud
terug gegaan om te kyk waar
haar vriende was.

##
Sy het 'n pad gevolg wat by 'n
stroom uitgekom het.
Aan die ander kant van die
stroom was klomp paadjies wat
in verskillende rigtings gegaan
het.
''Watse pad het my vriende
gekies?'' het sy gewonder.

##
Sy het die grootste pad gekies
en aangehou om te loop, maar
sy kon nie haar vriende vind
nie.
Sy was so moeg dat sy aan die
slaap geraak het toe sy onder 'n
boom gaan sit het om bietjie te
rus.

##
Mulongo het wakker geword en
dit was alreeds donker.
Daar was geel oë wat in die
donker geskyn het. Mulongo
was omring deur hiënas!
Sy was selfs te bang om te huil.
Sy het probeer om weg te
hardloop, maar die hiënas het
haar omring, want hulle was
baie honger.

##
''Moenie beweeg nie,'' het die
nors stem van die grootste
hiëna gesê.
''As jy hardloop, gaan ons jou
eet!''
''Laat my asseblief huis toe
gaan!'' het Mulongo gesmeek.

##
Die hiënas het eerder vir
Mulongo na hulle huis in die
woud gevat. Dit was 'n vuil hut
vol bene en daar was 'n gegons
van vlieë.
Sy het gaan lê en gemaak of sy
slaap.

##
In die donker het sy die hiënas
met mekaar hoor praat. ''Hoe
kom die vuur aan?'' het een
hiëna gevra. ''Kook die water
al?'' ''Als is reg,'' het die hiëna
geantwoord. ''Moet ek haar
bring?'' ''Ja, ja!'' het die ander
hiënas gegrom. ''Ons is
honger!'' Hulle was gereed om
Mulongo uit die hut te sleep.

##
Die groot hiëna het gepraat,
''Hiënas wag. Onthou wat die
reëls is. Geen hiëna mag alleen
eet nie. Ons moet die hele
familie nooi om die maaltyd te
deel.'' ''Ek sal die skoonfamilie
roep,'' het sy vrou gesê. ''Ek sal
al my neefs gaan roep,'' het die
klein hiëna gesê. ''Ek sal my
broers en susters gaan roep,''
het ‘n ander gesê. ''Ek sal hier
by ons kos bly,'' het die groot
hiëna gesê.

##
Die groot hiëna het by die
ingang van die hut gesit, terwyl
al die ander hiënas in
verskillende rigtings gegaan
het. Hulle het lank gevat en die
groot hiëna het begin insluimer
voor die warm vuur.
Binnekort het hy gesnork. Dit
was Mulongo se kans om weg te
kom! Maar hoe gaan sy verby
die hiëna kom? Hy was so groot
dat hy die hele ingang van die
deur versper het.

##
Daar was net een uitweg.
Sy het 'n vlieënde sprong
regoor die hiëna se rug gemaak
en so vinnig gehardloop as wat
haar bene haar kon dra.

##
Die hiënas het toe teruggekom
en gesien wat gebeur het. Hulle
het agter haar aan gehardloop
en getjank van woede en
teleurstelling.
Dit was te laat.

##
Soos Mulongo na haar dorpie
teruggekeer het, het een van
die inwoners haar erken en
geskree ''Mulongo, Mulongo is
oppad, Mulongo is oppad.'' Haar
pa en ma het uitgehardloop om
haar te ontmoet. Hulle het haar
'n druk gegee terwyl hulle vir
God dankie gesê het dat Hy
hulle kind veilig bewaar het,
''Mulongo, Mulongo, ons het
gedink jy het gesterf!''

##
Van daardie dag af het Mulongo en haar vriende nooit weer alleen na die woud
gegaan nie.

##
* License: [CC-BY]
* Text: Sarah Nangobi
* Illustration: Wiehan de Jager
* Translation: Desiré Eybers
* Language: af
