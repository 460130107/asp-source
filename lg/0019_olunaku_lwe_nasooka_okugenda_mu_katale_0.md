# Olunaku lwe nasooka okugenda mu katale

##
Mbeera ku kyalo ky’Ekiboga. Ekyalo
ekyo kikalu olw’omusana ogwaka
ennyo, emiti gyakwo gya maggwa
era embuzi eziriko zisinga abantu
obungi.
N'akatale akali ku kaylo kino
kasirifu, kuliko obuduuka butono.
Abantu basinga kukozesa bugaali
nga batambula.

##
Olumu ku makya Maama yampita
n'aηηamba nti, "Kipaku, olwaleero
owezezza emyaka mukaaga. Tulina
ekirabo kye tugenda okukuwa."
Kye nava mbuuza n'amaddu mangi
nti, "Kirabo ki? Kirabo ki?"
Ko maama nti, "Enkya bwe tunaaba
tugenda mu katale e Kampala, tujja
kugenda naawe era tujja kulinnya
bbaasi."
Olw'essanyu eringi lye nalina ku
mulundi gwange ogusooka
okugendako mu kibuga, nalemwa
okwebaka ekiro ekyo.

##
Enkeera bwe twali tulinda bbaasi,
nayimirira mu makkati ga maama
ne ssenga, nga nyambade empale
yange eya jean empya n'essaati
emmyufu.
Nawulira muli nga kalenzi akatono
ennyo awo mu makkati ga maama
omutono ate nga muwanvu nga
n’eruda waliyo senga omunene
obulungi.

##
Bbaasi yali ejjude nnyo,era maama
n'andera.
Olw'amasanyu amangi ate
n'ebbugumu eryali mu bbaasi, otulo
twankwata ne nneebaka era sirina
kye nalaba mu kkubo.

##
We twatuukira mu katale e
Kampala, enjuba yali yaakavaayo.
Ku mulyango gw'akatale waaliwo
omukazi eyali atuunda
abijanjaalo,obumpwankimpwaki.
Ate ku mu sonda eri waaliyo
abasajja babiri abaali balenga
lumonde.
Ku ludda olulala nga waliyo omukazi
omumpi atudde ku katebe ng'akutte
helikopita ey'okuzannyisa nga ya
bbulu era ng'emasamasa. Kye nava
ηηamba maama nti, "Maama,
maama, laba helikopita." Wabula
maama ye yansika busisi ne
tugenda.

##
Mu makkati g'akatale waaliwo
omudaala omunene ogwaliko
ebibala eby'enjawulo. Ebimu ku
bibala ebyo nnali sibirabangako.
Kye nnava mbuuza maama nti,
"Ebibala bino babiyita batya?" Kye
yava anziramu nga bw'aleekaana
nti, "Gino micungwa ate ago
mapeera."
Nange ne nkyuka ne mmubuuza nti,
"Ate bino?"

##
Mu bibala byonna ebyali ku
mudaala nasinga kwagalako apo.
Nasanyukira nnyo enkula yaazo ne
langi. Nabeera awo nga neebuuza
engeri gye ziwooma. Kye nnava
ηηamba maama nti, “Nsaba
kungulira apo emu”.

##
Amangu ddala nga maama
ampadde apo, namuta omukono ne
nkwata apo n'emikono ebiri ne
ngiruma. Nnali sirya ku kibala ne
kimpoomera nga apo eyo. Mu
kiseera ekyo ekintu kyokka kye nali
nfaako yali apo yange.

##
Bwe namaliriza okulya apo yange,
ne nkyuka njogereko ne maama.
ηηenda okulaba nga taliiwo! Ne
ntunula mu kkubo lye twajjiddemu
nga maama ne ssenga tebaliiyo.
Ne tunula ku kkono ne ku ddyo naye
nga wonna tebalabikako. Ne
mbuuza ku bakyala abandi okumpi
awo nga batunda lumonde nti,
"Mulabyeko ku maama?" Abakyala
tebanfaako era ne ntandika
okukaaba.

##
Akaseera bwe kaayitawo, omukazi
n'ankwata ku mukono era n'antwala
mu kifro ewaali abaana abalala.
Omusajja omunene era eyalina
ekirevu ekinene n'ambuuza nti,
"Ggwe omulenzi, erinnya lyo ggwe
ani?" Ne mmuddamu nga n'amaziga
bwe gampitamu nti, "Ki-pa-ku."

##
Nabeera awo nga neebuuza oba
nga akatale kano kaali katunda
n'abaana. Ne ndekera awo
okukaaba, ne ntunula tunula ndabe
oba wanaabaawo omuntu yenna
anajja okugula abaana abaali mu
kisenge omwo.
Mu kaseera katono, omukazi n'ajja
n'atwala omu ku baana. Kye nnava
nno ndowooza nti, "Nze gwe
bagenda okuddako okutwala. Era
kirabika siriddayo waffe." Ebyo bwe
nabirowooza ate ne nziramu
okukaaba.

##
Bwe nawulira omusajja omunene
era ow'ekirevu ekinene ng'abuuza
nti, "Kipaku ali wa?" Ne nkaabira
ddala nnyo ate.
Kye nnava ηηamba omusajja nti,
"Nze saagala kugenda naawe." Era
bwe ntyo ne mmudukako.

##
Maama ne ssenga bwe baawulira
erinnya lyange nga ne badduka nga
bajja mu kisenge mwe twali.
Ne mpulira eddoboozi
eryefaanaanyiriza lye nnali mmanyi
nga liyita nti, "Kipaku, Kipaku?"
Nagenda okulaba nga ye maama
yennyini.

##
Mba nnyimuka bwe nti ngwe mu
kifuba kya maama, ssenga
n'anŋamba nti, "Kipaku obweda
tukunoonya tukuwe ekirabo kyo
eky'amazaalibwa."
Era bw'atyo yakwata mu nsawo ye
ennene n'aggyayo helikopita eya
bbulu era emasamasa. N'agamba
nti, "Yiyo."

##
Olunaku lwe nasooka okugenda mu
katale
* License: [CC-BY]
* Text: Timothy Kabare and Ursula Nafula
* Illustration: Catherine Groenewald
* Translation: Mwesigwa Joshua Waswa
* Language: lg
