# Anansi, Enkwale ne Waggoonya

##
Olwali olwo ne wagwa enjala ku
kyalo ekimu nga nnyingi. Tewali
n'omu yalina kyakulya okuggyako
enkwale.
Buli ku makya enkwale zaabukanga
ne zigenda ewala ennyo ewaali
omuti gw'omutuba. Omuti ogwo
gwali wakati mu mugga omunene.
Zaabukanga ne zikomanga
n'obubala bw'oku mutuba bwe
zaaleteranga abaana baazo.
Anansi bwe yalabanga ku bubala
obwo ng'amaddu gamutta era nga
n'amalusu gamuyiika. Yabeeranga
awo ne yeebuuza nti ayinza
kwefunira atya ku bubala obwo?

##
Yalooza eky'okukola. Kye yava nno
afuna envumbo y'enjoki n'agyesiiga
ku lubuto lwonna. Bwe yamala,
n'akwata oluggo n'agenda okulaba
akyalire enkwale.
Bwe yatuukayo n'agamba enkwale
nti, "Nsaba kunyamba. Mumpe ku
lyanda ly'omuliro nange nsobole
okukuma ogwange ewake." Enkwale
ziba zimutoolera eryanda okuva mu
kyoto, Anansi n'asembera mpola
n'atuula ku kibala ekali kisingako
obunene ne kikwatira ku nvumbo
gye yassa ku lubuto lwe. Bwe
baamuwa omuliro ne yeebaza era
n'ayanguwa agende yeeriire ku
kibala.

##
Wabula olw'okuba nti yatwala
ekibala kimu, yawulira nga
tekimumaze. Yaddayo omulundi
ogw'okubiri n'akola nga bwe yali
akoze okusooka. Bwe yaddayo
omulundi ogwokusatu, enkwale ne
zitandika okumwekengera.
Kye zaava zimubuuza nti, "Lwaki
okomangawo okutusaba omuliro?"
Anansi n'adammu nti, "Buli bwe
mba ng'atuuka ewaka ng'eryanda
lizikidde."
Ko enkwale, nti, "Olimba! Oyagala
bwagazi kulya mbere yaffe!" Anansi
n'addamu nti, "Si bwe kiri!" Bwe
yamala okwogera n'atandika
okukaaba.

##
Enkwale zaawulira nga
zimukwatiddwa ekisa. Obudde bwe
bwakya, buli nkwale n'ewa Anansi
ekyoya. Anansi yabuuka n'enkwale
ne bagenda muti gw'omutuba mu
makkati g'omugga. Anansi bwe
yalaba ebibala by'omutuba nga
bimusaaliza n'ayagala byonna
bibeere bibye.
Buli mulungi enkwale gwe
yahezagezangako okunoga ekibala,
nga Anansi aleekaana nti, "Ekyo
ekibala kyange, nze nasoose
okukiraba!" Bw'atyo ng'akinoga
ng'assa mu nsawo ye. Okukkakkana
ng'ebibala byonna abitutte
ng'enkwale tezirina na kimu.

##
Nabbubi yagenda okulaba
ng'asigadde yekka nga ate nga
n'obudde butandise okuziba.
Kye yava agamba muli nti, "Bwe
mba saagala kubeera mu muti guno
obulamu bwange bwonna, nteekwa
okubuuka mu bbanga ng'enkwale
bwe zikola!"
Kye yava amira omukka n'abuuka
omulundi gumu be kku!
Okukkakkanga ng'agudde wakati
mu mugga awaali bawaggoonya.

##
Waggoonya omu ky'ava abuuza mu
ddoboozi eddene nti, "Kiki ekyo?
Kirabika tufunye akanyama
akawoomu ak'okulya!"
Anansi n'agamba Waggoonya nti,
"Mbeegayiridde bambi temundya!"
Anansi kye yava atandika okukaaba
nga bw'agamba nti, "Nange ndi
omu ku mmwe, temukimmanyi?
Nabulira mu kiseera kya
bajjajjammwe era tewaali yasoobola
kunzuula. Mmwe baganda bange be
nsoose okusanga!"
Yakaaba nnyo okutuusa
bawaggoonya lwe baawulira nga
bamusaasidde bambi!

##
Waggoonya omukulu n'agamba
Anansi nti, "Tujja kumanya oba
ng'oli omu ku ffe singa onoosobola
okulya n'okuwuuta ettosi nga ffe
bwe tukola."
Bwe batyo ne bamuwa akawuwa
akaali kajjude amazzi amakyafu.
Anansi kye yava agamba nti,
"Mukoledde ddala nga jjajjange
omukazi bwe yakolanga."
Wabula, Anansi, yasima ekinnya mu
ttaka n'okugulu kwe okw'emabega,
era n'abotola n'ensuwa n'okugulu
kwe okw'omu maaso. Yabeeranga
yeefuula nti anywa ng'eno amazzi
gayita mu kituli ekyali mu nsuwa
nga gakkirira mu kinnya kye yali
asimye.

##
Bwe yali awaayo akasuwa
n'agamba nti, "Mpoomeddwa
nnyo!"
Bawaggoonya kye baava
baamugamba nti, "Kati tutegede nti
oli omu ku ffe." Bwe batyo ne
bamukkiriza okusula nabo mu
kinnya kyabwe ekilo ekyo.
Baba bagenda okwebaka, Anansi
n'abagamba nti, "Enkya ku makya
nja kubanyumiza ebikwata ku
bulamu bwange."

##
Enkeera nga n'obudde tebunnaba
kutangaala, Anansi n'azuukusa omu
ku bawaggoonya n'amugamba nti,
"Njagala kugenda kunona mukyala
n'abaana bange emitala w'mugga
basobole okunnyamba
okubanyumiza obulamu bwange.
Nkusaba onnyambe ng'abalala
tebannaba kuzuukuka."

##
Waggoonya teyasanyuka
olw'okumuzuukusa ku makya.
Anansi n'ayonera o kugamba
waggoonya nti, "Nkusaba
onnyambe, ggwe owunga
okunsinga."
Waggoonya yakkiriza era Anansi ne
yeeweeka ku mugongo gwa
waggoonya okutuusa emitala
w'omugga.
Olwatuuka emitala n'abuuka mangu
ku waggoonya era n'amugamba nti,
"Nkomawo mangu, tovaawo awo!"
Bw'atyo n'abulira mu bisubi
n'agenda.

##
N'okuva olwo, Waggoonya akyalinda
Anansi awo emitala w'omugga
ng'akanudde amaaso n'ennyindo ze
ng'aziireegudde.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Ssebukyu Robert
* Language: lg
