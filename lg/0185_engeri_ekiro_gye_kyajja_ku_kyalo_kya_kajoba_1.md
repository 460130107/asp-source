# Engeri ekiro gye kyajja ku kyalo kya Kajoba

##
Edda ennyo tewaali kiro ku kyalo
Kajoba kw'abeera. Abantu bwe
bakoowanga, nga beebaka ate bwe
baazukukanga nga bakola emirimu
gyabwe.

##
Lwali lumu, Kajoba n'agenda
n'embwa ze okuyigga. Waba
waakayitawo akaseera katono
embwa ze ne zitandika okugoba
engabi. Kajoba naye yagoberera
embwa ze era n'addukira ebbanga
eriwera.
Buli lwe yawuliranga ng'akooye
ng'awummulamu ate oluvannyuma
n'addamu buto okudduka. Wabula,
embwa ze zaamulema okusanga.

##
Ng'addukidde ennaku eziwera,
waliwo ekyalo kye yatuukamu.
Yatuukirira amaka agamu n'agamba
nnyinimu nti, "Mmaze ebbanga nga
ngoba engabi naye mpulira nga
nkooye nnyo. Njagala
kuwummulamu." Omusajja
n'amugamba nti, "Tuula wansi
owummule. Oyagala nkuwe ku
mwenge onyweko?" Kajoba
ennyonta yali emuluma nnyo era
bw'atyo n'angwako ku mwenge.
Bwe yamala n'agenda ne yeebaka.

##
Kajoba yagenda okuzuukuka nga
tasobola kulaba. Yatemereza
emirundi egiwera naye era nga
talaba. Kye yava agamba omusajja
nti, "Wampadde ekintu ek'okunywa
ekibi, sikyasobola kulaba bulungi."
Omusajja n'amuddamu nti, "Tolina
buzibu bwonna, kati obudde bwa
kiro. Tolabanga ku kiro? Obudde
bw'emisana bwe bugenda, ekiro
nga kijja."

##
Kajoba yabuuza ebibuuzo bingi
ebikwata ku budde bw'ekiro.
Yatandika okwagala ennyo ekiro. Ku
olwo, ye ne mukwano gwe omupya
baanyumya ne bakeesa okutuusa
ku makya. Yasalawo abeere naye
olunaku olulala asobole okulaba
engeri ekiro gye kijja.

##
Enkeera yabuuza mukwano gwe nti,
"Nnyinza ntya okutwala ekiro ku
kyalo ky'ewaffe? Njagala n'abantu
bange balabe ku kiro." Omusajja
n'amuddamu nti, "Obudde bwe
bunaatandika okuziba olwaleero,
ng'otambula ng'oddayo ku kyalo
kyo. Bw'onootambula n'otadda
mabega, ekiro kijja kukugoberera.
Naye toteekwa kutunula mabega.
Bw'onootunula emabega, ekiro kijja
kugenda."

##
Kajoba yakolera ddala ng'omusajja
bwe yamugamba. Akawungeezi ako
yatandika okutambula ng'ayolekera
ekyalo kye. Yawuliranga ekiro nga
kimuvaako emabega. Yayagala
nnyo atunuleko emabega naye
teyakikola.

##
Bwe yatuuka ku kyalo, abantu b'oku
kyalo ne batya nnyo. Bamubuuza
nti, "Kilwadde ki kino
ky'otuleetedde? Ekintu ekyo
ekiddugavu ekikuvaako emabega
kiki? Kajoba n'abaddamu nti,
"Mikwano gyange ekintu ekyo
ekiddugavu ekingoberera kiyitibwa
kiro! Nange nakitya nga mmwe bwe
mukitidde."

##
Yayongera n'abagamba nti,
"Oluvanyuma ekiro mujja
kukyagala. Ekitangaala bwe
kinajjanga nga tukola emirimu ate
ekiro bwe kinajjanga nga
tuwummula."

##
Bwentyo bwe nakulabira ekiro nga kijja ku kyalo kya Kajoba.

##
Engeri ekiro gye kyajja ku kyalo kya
Kajoba
* License: [CC-BY]
* Text: Robert Ekuka
* Illustration: Wiehan de Jager
* Translation: Rev Joseph M Katabaro
* Language: lg
