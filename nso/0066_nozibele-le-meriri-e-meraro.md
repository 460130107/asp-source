# Nozibele le Meriri e Meraro

##
Kgale, kgale basetsana ba bararo
ba ile ba sepela go ya go rwalela
dikgong.

##
Letšatši le be le fiša tšhiri tšhiri,
gomme ba ya nokeng go ya go
rutha.
Ba ile ba raloka ga monate , ba
gašana ka meetse mola ba rutha ka
meetseng.

##
Ge ba re phaphara!, ba lemoga gore
ešetše e le bošego.
Ba sepela ba boela motsaneng.

##
Ge ba le kgaufši le gae , Nozibele a
swara molala wa gagwe.
A lemoga go re o lebetše pheta ya
gagwe.
“A re boeleng morago , ke a le
kgopela hle.”
Nozibele o ithapeletša go bagwera
ba gagwe.
Eupša bagwera ba gana ba re e
šetše e le bošego.

##
Nozibele a boela morago nokeng a
nnoši. O ile a hwetša pheta ya
gagwe a boela gae ka pela.
Ka ge e be e šetše e le bošego, go
be go le lefsifsi, o ile a timelelwa ke
tsela ya go ya gae.

##
A sa le kgojana a bona go tuka
lebone ngwakong o mongwe.
O ile a phakišetša gona, a batamela
mojako a kokota.

##
O ile a makala ge mpša e le yona ye
bulago mojako.
“O nyaka eng”? Gwa botšiša mpša.
“Ke timetše gomme ke nyaka lefelo
la go robala.” Gwa realo Nozibele.
“Tsena, e se go bjalo ke tla go ja.”
Gwa realo mpša.

##
Mpša ya re go Nozibele, “Nkapeele
dijo”
“Eupša ga sa ka ka apeela mpša
dijo.” Gwa araba Nozibele.
“ Apea, go se go bjalo ke tla go
loma.” Gwa realo mpša.
Nozibele a apeela mpša dijo.

##
Gomme mpša ya re “ Ntukišetše
malao”.
Nozibele a araba a re “Ga sa ka ka
lokišetša mpša malao”
“Ntukišetše malao, go se go bjalo
ke tla go ja”, gwa realo mpša.
Nozibele a lokišetša mpša malao.

##
Ka mehla , Nozibele o be a
swanetšwe ke go swiela , go apea le
go hlatšwetša mpša.
Ka letšatši le lengwe mpša ya re “
Nozibele, lehono ke swanetše go
etela bagwera ba bangwe ba ka.
“Ka moo o swiele ntlo, o apee dijo.
O hlatšwe dilo tša ka pele ke boa”.

##
Ge mpša e fetša go tloga, Nozibele
a ntšha meriri e meraro mo hlogong
ya gagwe.
O ile a bea moriri o mo tee ka fase
ga mpete.
O mong a o bea ka morago ga
mojako.
Gomme o mong a o bea ka
lešakeng.
Gomme a kitimela gae ka lebelo le
legolo.

##
Ge mpša e fihla gae, e ile ya nyaka
Nozibele.
“Nozibele o mo kae?”gwa goelela
mpša.
“Ke nna ye ka fase ga mpete” gwa
araba moriri wa mathomo.
“Nozibele o mo kae?” gwa goelela
mšpa.
“Ke nna ye ka morago ga mojako,”
gwa araba moriri wa boraro.
“Nozibele o mo kae”?,gwa goelela
mpša.
“ Ke nna ye ka lešakeng,” gwa
araba moriri wa boraro.

##
Gomme mpša ya tseba ge Nozibele
a mo diretše makatika.
Gomme ya kitima ka lebelo nako e
telele go ya motseng.
Ge e fihla gabo Nozibele ya hwetša
bo butiagwe ba e letetše ka dikgati
tše kgolo
E rile ge e bona gore go hlafile, ya
tšhaba e sa lebelele morago. Ya ba
ge e le la mafelelo mpša e bonwa.

##
* License: [CC-BY]
* Text: Tessa Welch
* Illustration: Wiehan de Jager
* Translation: Maphokane Mapule Mohlamme
* Language: nso
