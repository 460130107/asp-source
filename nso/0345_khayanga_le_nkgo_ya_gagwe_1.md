# Khayanga le nkgo ya gagwe

##
Khayanga o be a dula ka lethabo le
batswadi ba gagwe.
Bona ba ile ba hlokofala ge
Khayanga a nale mengwaga ye
lesome.

##
Khayanga o ile a ya go dula le koko
Rosa.
Koko Rosa e be ele motho wa go
loka, wa lerato, efela o be a tšofetše
kudu ebile a hloko sa gagwe.

##
Khayanga o be a fela a etela
mabitleng a batswadi ba gagwe. Ge
a le fao, o be a ba botša ka
tshotlego yeo a phelago go yona.

##
Ka tšatši le lengwe o rile a le gona
fao mabitleng, a amogela mpho.
E be ele nkgo ye botsana yeo e
tšweletšego gona mabitleng ao a
batswadi ba gagwe.

##
Nkgo ya thoma go opela košana ye
botsana yao kgothatša.
Khayanga o ile a lemoga gore
lentšu leo a le kwago, ke la mohu
mmagwe.
Košana e be ere;

##
Khayanga, ee, Khayanga!
Ngwana wa rena a morategi!
Ga wa lahlega morategi!
Tšea nkgo ye, morategi!
Oe rwale gohle mo o yago, morategi!
E tla go homotša, morategi!

##
Khayanga o be a robala le nkgo
gape a e rwala gohle mo a yago.
Ka go dira bjalo, o ile a kwa lerato le
tšhireletšo ya batswadi ba gagwe.

##
Ka tšatši le lengwe, gwa direga
masetlapelo. Nkgo e ile ya thubega
ge Khayanga a ile go kga meetse
kua nokeng.
Pelo ya gagwe e ile ya kwa bohloko
kudu.

##
Khayanga o ile a rwala dikgapetlana
tšeo tša nkgo ka matsogwaneng
gomme a thoma go opela:

##
Mme le Tate,
Lea bona nkgo e thubegile.
Nkgo yeo le mphilego.
Naa ke dire eng, Mme le Tate?
Nthušeng le mpontšheng seka hle.
Gore le sa nale nna.

##
Khayanga o ile a kwa lentšu la
mmagwe le re, "Ngwanaka, topa
dikgapetla tšeo di šetšego. Ekga
meetse ka tšona gomme o hlape
maoto."
"Ge o feditše go hlapa, o tswalele
mahlo."
Khayanga o ile a dira bjalo gomme
ka pelapela, nkgo yela ya boela ya
loka gape.

##
Khayanga o ile a phela a rwele nkgo
gape gohle mo a yaga.
Mo a fetago, batho ba botšišana
bare, "Naa ke nkgo ye bjang ye?"
Ka thušo ya nkgo yeo, Khayanga o
ile a hwetša tšohle tšeo a di
hlokago.

##
Ka nkgo yeo, Khayanga o be a
tseba gore batswadi ba gagwe ba
nale yena gohle mo a lego.
Ga go se sempe seo se ka
diragalago.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Motlhago Sara Mohale
* Language: nso
