# Prisca nende Obushinga Butaru

##
Mundalo tsiabura khale, abakhana
bataru batsia okhurenya tsikhwi.

##
Omubasu kwali nikwakha omululu
pa, kho nibatsia okhwilama
mumwalo.
Belama nibabaya nibaanyulana kho
amatsi mumwalo.

##
Betsulila mbu efise fiwele.
Nibaalalasia okhutsia ingo.

##
Olwa bali busa ambi nende ingo,
Prisca nara omukhono kwe mwikosi
lie. Yali niyebirire eshiuma shie!
“Bayie chame khukalusheyo!”
naomberesia abashie.
Nabo abashie nibaboola mbu efise
fiwere muno.

##
Kho Prisca nakalukha khumwalo
yenyene.
Yanyoola eshiuma shie khandi
nayuchilisia okhutsia nango.
Abula, yakora injira khulwe
eshilima.

##
Ale kho, yalola obulafu okhurula
mukhatili.
Yayuchilisia okhutsiayo ne
nakhong’onda khu muliango.

##
Okhumuwuchisia, okubwa
nokwekula omuliango nikumureba,
“Wenya shi?"
“Engorire ne ndikomba mbu
enyoole kho abundu engone.”
“Injira, nomba ekhulume!” okubwa
oko nikumuboolera.
Kho Prisca niyenjira.

##
Bwangu bwangu okubwa oko
nikumuboolela, “Yalikhao ufuchile!”
“Esie eshili okhufuchilakho imbwa
ta,” Prisca nakukalusia.
“Fuka bwangu nomba ekhunyanye,"
Okubwa oko nikumubuurulira.
Kho Prisca nakufuchila obusuma.

##
Khandi okubwa oko nikumuboolela
kuri, “Nzalila eshitali!"
Prisca nakuboolela ari, “Esie eshiri
okhwalira kho imbwa ta."
“Nzalila bwangu nomba
ekhunyanye!" Okubwa oko
nikumubuurulira.
Kho Prisca nakwalira eshitali.

##
Buli nyanga yakufuchiranga nende
okhweya obweru, nende
okhukufuyila okubwa oko.
Inyanga yindi okubwa oko
nikumuboolela kuri, “Prisca, nyanga
ino enzia okhuchendera abetsa
banje.
Yeya inzu, oteshe efiakhulia khandi
ofuye efindu fianje, nendakalukha
tawe."

##
Olwa okubwa oko kwali
nikwakhatsia, Prisca yakhunyula
obushinga butaru okhurula
khumurwe kwe.
Yara olushinga lulala mulwalo
weshitali, olundi inyuma wo
muliango, nolundi mulukaka.
Mana niyelukha tsimbilo bwangu
bwangu natsia ewabu.

##
Olwa okubwa oko kwakalukha,
kwakhaaba Prisca.
“Prisca, oli yena?" nikubuurula,
ng’eee.
“Endi ano, mulwalo weshitali,"
olushinga lwa mbeli nilukalusia.
“Endi ano inyuma womuliango,"
olushinga lwakhabili nilukalusia.
“Nga endi ano, mulukaka,“
olushinga lwa khataru niluboola.

##
Bulano okubwa oko nikumanya mbu
Prisca yali nakubayire omubayo.
Kho nikwirukha khandi nikwirukha
tsimbiro, okhuula mwitala liabu
Prisca.
Nabo abasiani babu Prisca bali
nibakulindileyo busa nemilabushi
emikhongo.
Okubwa oko olwa kwabalola,
nikushukhana tsimbiro. Ne okhurula
olwenolo, kushiri okhulolokhakho
mwitala omo khandi.

##
* License: [CC-BY]
* Text: Tessa Welch
* Illustration: Wiehan de Jager
* Translation: Catherine Were
* Language: lwg
