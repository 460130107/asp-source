# Amaremwa ka
Kukhu

##
Eshilundu shia Kukhu shiali
shiamakana-shietsulamo amabere,
obule, nende emioko. Ne
amaremwa niko akalimo amalayi
muno okhushira fiosi, okhuba niko
akayachesa buli eshise mu mwaka.

Kukhu yali nende abetsukhulu
abaanji. Ne esie nali nemanyira
mumwoyo busa mbu esie niye
wayachama okhushira. Kukhu
yambooleranga amefiswi matitititi.
Nabutswa eliamefiswi elala lialiwo
shiamboolera tawe- wayenjekhanga
amaremwa.


##
Inyanga ndala ndalola eshimwero
eshikhoongo nishibakalwe khu
mubasu, alwanyi we inzu ya kukhu.
Olwa ndamureeba mbu shiali shia
shiina, likalusio liandanyoola liali
mbu, “Neshimwero shianje
shiobufumu.”
Ambi nende eshimwero esho, kaliwo
amaru kamaremwa
kayakalukhasinjia buli eshise.
Ndanza okhupaara. “Amaru
nakashiina kukhu?” Nemureeba.
Likalusio liandanyoola liali mbu,
“Namaru kobufumu bwanje.”


##
Kali okokhuchamisia okhulola
kukhu, amaremwa, amaru nende
eshimwero.
Kukhu yamala yarume okhutsia wa
mama wanje. “Kukhu bayie ndekha
endolekho nga okasia …". Ne
shiyaulira akanje tawe.
“Lekha okhunyasia, omwana ewe.
Khola ngo obolirwa,” nakhaya sa.
Ndarekukha tsimbiro.


##
Olwa ndakalukha, kukhu yali
niyekhale elwanyi ne eshimwelo
nomba amaremwa shikaliwo tawe.
Kukhu, eshimwero shili yena, nako
amaremwa koosi kale, khandi….”ne
likalusio liandanyoola liali busa,
“Fiosi fili wobufumu bwanje buli.”
Kali kokhusinyisia muno!


##
Tsinyanga tsibiri nitsiwere, kukhu
yaruma okhumwendera omutunga
kwe mushikoro shie shiokhukona.
Olwa ndekula omuliango endi,
ndabukaanirwa nende omuya kwa
maremwa kenga.
Mushikoro omo, shialimo eshimwero
shia kukhu shiobufumu,
nishifunikhwe obulayi nende
lirungeti likofu.
Ndafunula lirungeti, nesitia amolu
khushimwero, nembunyirisia omuya
oko.


##
Omwoyo kwa kukhu kwarengusia
olwa yayiba, “okholanga
shiina?Nderera bwangu ilabushi."
Ndayuka bwangu nende ilabushi ye.
“Omwenya mwenyanga shiina?”
niyandeba.
Lirebo lie ero lianzitsulisia mbu,
embere neshimwenyanga khulwo
khunyoola amefiswi kobufumu bwe.


##
Inyanga yalondakho, olwa kukhu
yetsa okhuchendera mama,
ndeyula munzu we okhukhaba
amaremwa khandi.
Ndanyoola eshisia shilala eshia
mengu muno. Ndabwasula kho elala
nefisa mungubo yanje.
Nindakhakalusiakho lirungeti,
ndabootokhana inyuma weinzu
nelilia bwangu bwangu.
Liali linulu okhushirakho elindi liosi
lia ndaliakho.


##
Nibushiere, kukhu niyayanga eliani
mundalo, ndekhwesa ninjira munzu
ne ninenjera mushimwero.
Nendola nikali ambi okhwenga kosi.
Ndakhaywa okhwifwira,
nekhwesakho eshisia shiamaremwa
kane.
Khulwo okhuyuyukhana khwa ndali
nakhwo, ndebirira okhufunikhawo
eshimwero.

Ndaulila kukhu nakholola alwanyi
olwa ndali ninjenderanga tsinzala
okhurula elwanyi. Ndafisa
amaremwa mungubo yanje ne
nemuburakho bwangu.

##
Inyanga yalondakho yali ye eshiiro.
Kukhu yabukha itsuli.
Yairanga amaremwa ne emioko
okhukusia khu shiiro.
Shindamucheniya bwangu
nyangeyo tawe.
Alali shindeefwira khu fise efirambi
tawe.


##
Angolobe, lwandalangwa nende
mama, papa nende kukhu,
ndamanya sa eshichira.
Nga ndatsia okhukona eshiro esho,
ndetsuba mbu shindakhebekho
khandi tawe, okhurula khu kukhu,
kata abebusi, nomba omundu yesi
yesi.


##
* License: [CC-BY]
* Text: Ursula Nafula
* Illustration: Catherine Groenewald
* Translation: Catherine Were
* Language: Oluwanga
