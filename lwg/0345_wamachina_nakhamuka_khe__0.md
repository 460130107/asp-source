# Wamachina
nakhamuka khe

##
Tsindalo tsia khale mu lukongo lwe
kholera, yali yamenyayo omusatsa
no omukhasi we nende omwana
wabu omukhana oulangwa mbu
Wamachina.
No olwa Wamachina yali niyosiye
emihika likhumi, samwana yalwala
nafwa. Emihika nichiakhabura
chibiri, nyina yesi khandi nafwa.
Abanji basubira mbu ne obutsuni
bwo khukosia omusatsa we
nobwamwira.


##
Wamachina yatong’a mushialo
yenyene. Omwikho we waale, Rosa,
owali omukofu, yamubukula
nebamenya mushiingo bonyene.


##
Inyanga yindi, Wamachina yatsia
okhuchenda mufilindwa fia
samwana nende nyina mbu
ababolere nga anyakhahana
mubulamu bwe.
Yetukhula eshimwero shiayali
nachinjire naliranga, nabola ari:
Papa, Oliyena?
Mama, Oliyena?
Mwandekha omufwire.
Muli yena?


##
Wamachina namalire okhuboola,
yalola eshimuka eshilayi shia
malwelwe shia yali nashiri
okhulolakho.
Shiatsomoshera akari we
eshirindwa shia samwana nende
nyina.


##
Wamachina yalekha okhulira.
Yawulira olwimbo okhurula
mushimuka eshio. Lwali
lwokhuunderesia.
Eshimuka shiemba shiri…


##
Wamachina, eeh, Wamachina!
Omwana wefu wa khwachama!
Shioli wenyene taa wachamwa!
Bukula eshimuka shino wachamwa!
Shichinjenje buli hosi wotsia wachamwa!
Shukhuunderesinjie wachamwa!


##
Wamachina yabukula eshimuka
eshio nashifumbeerera khushirifu.
Bwangu obo naulira obulayi. Yeulira
shinga yeuliranga nashiri nende
nyina nende samwana.
OKhurula inyanga eyo, Wamachina
yachinganga eshimuka eshio buli
wosi wayatsitsanga.
Yaretsanga hambi wa yeyalisinjia.
Olwayabukhanga nashibukula
nashibakha amafura.
Yashichinganga buli lwosi natsia
mumwalo. Yashichinganga
okhubera okhwikalira obusuku bwa
amatsi.


##
Niyalekhanga okhushichinga,
yauliranga eshibera.
Buli nashichinjire, yetsuliranga
nyina nende samwana naulira
obulayi.
Inyanga yindi yatsia mumwalo
okhwenda amatsi.
Olwayenama, yarerekha. Yaanda
khu shimuka okhushikalira
okhukwa, ne shietuya khwichina
mana nishiatikhamo efitonye fitaru.
Yaberera muno.


##
Yenama kaala natola efipande efio.
Yafitira mumakhono ne niyemba ari:


##
Papa nende mama,
lole eshimuka shiatishe,
eshimuka shiamwamberesia,
ekhola eshisa mumanyie eshilolero, mbu mushiri nasi.


##
Ne olwa Wamachina yeema, yaulira
omwoyo shinga kwa mamawe
nikuboola:
"Omwana wefu,
tola efipande fitonyere,
Injira mumatsi ninafio.
Taira amatsi wiyosirie efirenje fio.
Niwakhamala okhwiyosia, timba
tsimoni tsio."
Wamachina nakhola ario. Ne
olwayakololokha,yaulira efipande
nifireresia mu makhono ke mana
nifiuunga alala nifikhola eshimuka
khandi.


##
Wamachina yatsiririra okhuchinga
eshimuka eshio buli wosi wayatsia.
Buli wayaburanga abandu
baukanga nibarebana, "Neshimuka
shina shino?"
Shibali nibalolakho eshimuka nga
eshio tawe.
Buli olwa Wamachina yabulanga
eshindu, yechesinjia abandu
bomulukongo olo eshimuka esho
mana bamwa shiosi eshiayenyere.


##
Mu bulamu bwaye bwosi, tsikhabi
tsiaye tsiaburiranga mushimuka
esho.


##
* License: [CC-BY]
* Text: Ursula Nafula
* Illustration: Catherine Groenewald
* Translation: Catherine Were
* Language: Oluwanga
