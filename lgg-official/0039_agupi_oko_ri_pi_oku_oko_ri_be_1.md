# ágúpí òkò rɨ̀ pɨ
òkʉ́ òkò rɨ̀ be
Lugbarati (Official)

##
Ndráa drɨ ̀ò nyákú nɨ ́ ngà ovʉzʉ́ ó’dɨ ́ rɨ ̀ sɨ ̀, ‘bé
‘wàrà ‘wàrà ‘dɨ ̀yɨ a’bʉ́ ndráa yí nyákú mà drìá
bàlàngítì lé. Patí èzʉ́ èzʉ́ ‘dɨ ̀yɨ engá ndráa yí
‘bùá íríti be ògògò.


##
Nyákʉ́ ó’dɨ ́ ‘dà ndráa yí àlíó àzɨ ́ bɨ ̀ɨ ́pɨ inicici
ovʉʉ́pɨ ndi àzɨ ́nɨ ambɨ ́zàrʉ́ nɨ.


##
Yí àlɨ ́ó ndê mà ètɨ ́á èlè órí àzɨ ́ nɨ
yɨ ndráa ìrì cɨ ́. Àlʉ rɨ ̀ mà ruá olí
ndráa 'ɨ ose ose, o’bé 'ɨ nzɨ ́ nzɨ ́
kòrɨ ́ kòrɨ ́, te àzɨ ́rɨ ̀ ndráa 'ɨ ̂nɨ ́ ndê
were díká èrɨ ndráa ruá be
akázà rʉ́ mènè mènè.


##
O’dʉ́ àlʉ, òlɨ ́ àzɨ ̀ àmbó ákúkù rʉ́ nɨ nga lɨ ́ ònzɨ ́
ònzɨ ́.
Òvɨ àsò àngʉ̀ kpere yí àlíó ‘dà mà ètɨ ́á vǎ ‘dálé.
Yí èlè rɨ ̀ awa 'ɨ ́mà alé sâ were sɨ ̀ rá.
Fè órí èlè ‘dà yɨ nɨ ́ àngʉ̀ nyakú mà drìá àmvé
‘dólé ndrɨ ̀zà rʉ́ wúrá be ndú ndú, díká àfa
ò’bàlé ‘bíko pie ‘dɨ ̀yɨ nèzʉ́ rá.
Yí ‘dà nɨ ́ tró 'ɨ òpìzʉ́ vɨ ́lé rá tɨ ́, órí ìrì ‘dàyɨ àvǎ nɨ ́
nyakú mà ndrìtá yɨ nɨ ́ nè lé ‘bo rɨ ̀ mà e’yó kʉ.


##
“Àma ecó nɨ ́ a’á ‘bílé inicici, ambɨ ́zà ‘dɨ ̀ mà aléá díká kʉ.” Yɨ e’dó o’yó yɨ mà
èseléá. “Lè àma mà tú ngà oru nèzʉ́ nyakú mà drìá ‘dálé à'dɨnɨ yà rɨ ̀.” “Àma te
nga a’á nyakú mà drìá ngónɨ ̀rʉ́? Órí gàá rɨ ̀ ngàzɨ ́. “àma nga àma osé ágétɨ sɨ ̀yǎ?

##
“Àrɨ ́á 'bùá 'dɨ ̀yɨ ecónɨ ́ ngánɨ ́ ogú àma sɨ ̀ àma nɨ ́
ovʉlé yɨ mà páláá rɨ ̀sɨ ̀ kʉ,” Èrɨ mà ágyí 'yo. Àma
osé vɨ ́nɨ nga àma ágéti sɨ ̀ kʉ, àma nga acɨ ́ pásɨ ̀.
È'yere è'yere órí ìrì 'dɨ ̀yɨ ayú yɨ mà alé rá. Yɨ
e'dó èsǎ tʉ́àlʉ oru dìzà àmvé rɨ ̀ vʉ́ 'dólé.


##
Yɨ nɨ ́ 'yerɨá ecáarɨ ̀á oru yí drìá lêrʉ́ rɨ ̀á, e'yó àzɨ ́
òsʉ̀târʉ́ 'ye ‘ɨ ́ nɨ ̀. Yɨ mà sóbɨ ́ mà drɨ ̀lé awa 'ɨ ìrì.
Yɨ mà alɨ ́á ò'dú pɨ èfʉ̌ pá pɨe àzɨ ́nɨ pá anzɨ pɨe. Yɨ
mà drì vʉ’alérʉ́ 'dǎwú zǒ vɨ ́nɨ ìrì dríanzɨ pɨe.


##
Yɨ ovʉ́nɨ ́ dɨ ́ órí nɨ díká kʉ te òkʉ́ pɨ ágúpí be.


##
“Àma dɨ ́ nga àmà àkú sɨ óní drìá
lêrʉ́. Ò'bɨ ́ti drɨ ́á sɨ ̀, àma nga ètú
nè èrɨnɨ ́ èfʉ̀rɨá cɨ ́, díká àma nga
ètú ndê yʉ.”
“Àmà nga ásé yɨ mà tà mba patí
yɨ pɨe” ágúpí rʉ́ rɨ ̀ nga 'yó rá.
Díká àma nga ovʉ ágyíi rʉ́ àrɨ ́á
pɨe àzɨ ́nɨ ànyàpá áséá 'dɨ ̀yɨ pɨe
drɨ ́á.”


##
“Mɨ ́ emʉ́” ágúpí òkòrɨ ̀ 'yo rá.
“ma emu rá” òkʉ́ òkò rɨ ̀ nga omvɨɨ ́ rá.
Yɨ ìrì tró mú dɨ ́ túàlʉ nyákú ó'dɨ ́ rɨ ̀ mà aléá 'dálé.

##
* License: [CC-BY]
* Text: Southern African Folktale
* Illustration: Jemma Kahn
* Translation: Moses Aluonzi
* Language: Lugbarati (Official)
