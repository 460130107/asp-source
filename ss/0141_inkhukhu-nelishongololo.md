# Inkhukhu nelishongololo

##
Inkhukhu nelishongololo
bebabangani labakhulu.
Kodvwa bebatsandza
kucudzelana. Ngalelinye lilanga
bavumelana ngekutsi badlale
libhola letinyawo kute babone
kutsi ngubani longumpetsa.

##
Baya enkhundleni yetemidlalo
lapho bafike bacala khona
umdlalo wabo. Inkhukhu
beyidlala ngekuphangisa,
kodvwa lishongololo
beliphangisa kakhulu. Inkhukhu
beyikhahlelela ekudzeni,
kodvwa lishongololo
belikhahlelela ekudzeni
kakhulu. Ngulapho inkhukhu
yacala khona kutfukutsela.

##
Bavumelana ngekutsi kuyiwe
emlotseni. Lishongololo laba
lekucala kuvimba emapalini
ngalesikhatsi inkhukhu ishaya
linye vo ligoli. Inkhukhu nayo
yatfola litfuba lekuvimba
emapalini kute ivikele ligoli
layo.

##
Lishongololo lakhahlela libhola
kwangena ligoli. Lashaya
titayela kwabuye kwangena
lelinye. Aba sihlanu emagoli
langeniswa lishongololo
emapalini.

##
Kwayitfukutselisa inkhukhu
kwehlulwa lishongololo.
Yabonakala njengesehluleki
lesicakile ngemuva
kwekuhlulwa. Lafa laphela
lishongololo ngekubona
umngani walo akhatsatekile.

##
Inkhukhu yatfukutsela
ngangekutsi yavula umlomo
wayo lomudze yagwinya
lishongololo.

##
Ngalesikhatsi inkhukhu ibuyela
ekhaya, yahlangana namake
welishongololo endleleni. Make
welishongololo wabuta watsi,
"Awukase umbone yini
umntfwana wami?" Inkhukhu
yavele yatibindzela nje
yahamba. Wakhatsateka
kakhulu Make welishongololo.

##
Make welishongololo weva livi
lelincane litsi. "Ngisite make!"
ngalelikhalako livi. Wase
uyacalata make welishongololo.
Waphindze walalelisisa, lelivi
belichamuka ngekhatsi
enkhukhwini.

##
Make welishongololo
wamemeta ngalelikhulu livi
watsi, "Sebentisa emandla
lonawo mntfwanami...",
emaShongololo ayakhona
kwenta liphunga lelibi kanye
nekunganambitseki kahle.
Ngemuva kwaloko, inkhukhu
yativa igula.

##
Inkhukhu yakhipha umoya
ngemlomo, yalwa yetama
kwehlisa lobekadze kuyivimbile
emphinjeni. Yatsimula,
yakhwehlela yate
yakhwehlelisisa njengobe
lishongololo belinyanyisa
ngekhatsi kwayo.

##
Inkhukhu yakhwehlela yate
yakhipha lishongololo
lebekadze lisesiswini sayo.
Make welishongololo kanye
nebantfwana bakhe bagibela
esihlahleni batifihla khona.

##
Kusukela lapho inkhukhu
nelishongololo baphendvuka
titsa letinkhulu.

##
* License: [CC-BY]
* Text: Winny Asara
* Illustration: Winny Asara
* Translation: Nombuso Mbele, Mthokozisi Zwane
* Language: ss

Lendzaba yabhalwa ngumfundzi
lofundzela buthishela e- Arua PTC eUganda.
