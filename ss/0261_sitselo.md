# Sitselo

##
Kwakukhona umndeni
lonesihlahla sesitselo
lesinongotelako, wonkhe
umuntfu bekafuna kuva leso
sitselo.
Lomndeni bewuphindze
unendvondzakati lenhle
kakhulu. Bantfu labanyenti
bebancoma lobuhle bayo
lobumangalisako, emehlo
lacwatimulako kantsi
lokungetulu kwako konkhe,
bekuyindlela lemangalisako
yekutiphatsa kwakhe.


##
Uma akhulela esigabeni sakhe
sekuba yintfombi, emajaha
nemadvodza lamadzala bewaya
ekhayikubo bayocela
kumshada.
Batali bakhe bancuma kutsi
indvodza letawuhlala ekhaya
labo lilanga lonkhe ingadli
sitselo itawunikwa sandla
sendvodzana yabo kutsi
iyishade.


##
Indzaba yagcwala ummango
wonkhe. Indvodza leyacala kuta
ngumphatsi wemapulazi
endzawo. Lendvodza
beyilikhwa, icebile futsi
iseyinsha. Wamukelwa wanikwa
sitselo.
Wahlala sikhashana wase udla
lesitselo bamcosha.


##
Kwalandzela umphatsi
wekugcina tilwane. Naye
abelikhwa, amusha futsi
acebile. Lentfombatane
yamtsandza. Kodvwa
nakanikwa lesitselo wavele
wasidla ngekuphutfuma. Naye
wacoshwa!


##
Lendvodza leyalandzela
beyinemhlaba lomnengi.
Bekangumuntfu
lotikhukhumetako abuye amubi.
Lentfombatane yathandaza
kutsi adle ahambe. Naye
wanikwa sitselo kodvwa
akamange asidle. Ngekuhamba
kwesikhatsi, intfombatane
yacala kumncenga kutsi adle.
Ngensimbi yesine, wahlaselwa
yindlala wase uyadla. Naye
ngekunjalo wacoshwa.


##
Kwalandzela inkhosi,
beyitikhukhumeta, igugile futsi
iyimbi. Bekute layitsandzako
emmangweni. Lentfombatane
yafisa kutsi adle ahambe.
Kwatsi nabayinika lesitselo, yala
kusidla. Yahlala lilanga lonkhe.
Kutsite ngetikhatsi tensimbi
yesitfupha, wacela kuya
ngasendlini yangasese


##
Wavunyelwa kuya.
Nakabuya bekanukelela liphunga lalesitselo kani futsi
tindzebe takhe temlomo betibovu tju! Sewudle lesitselo
endlini lencane!
Lentfombatane yakhululeka ngoba naye wacoshwa.


##
Emva kwemalanga, kwafika
inkosana lenhle lecebile.
Lentfombatane yambuka
ngekumtsandza.
Yamyisa ngasese, yabuye
yamncenga kutsi angasidli
lesitselo. Wamnika titselo
letincane kunaleti bekatinika
lalabanye. Kutsite ngetikhatsi
tasemini, inkhosana bese ivele
isidlile sitselo nayo yacoshwa.
Intfombatane yakhala
tinyembenti telulaka
nekudvumateka.


##
Ngelilanga lelilandzelako,
kwafika umlimi. Beka
ngumuntfu loliphuya futsi
avilapha, bekalijaha lelatiwa
bantfu labanyenti
ngekukhuluma kakhulu. Ute nje
angumuntfu lone litsemba
lekutsi utawushadiswa
nalentfombatane. Intfombatane
yamunika titselo letinyenti yase
imcela kutsi adle ahambe.


##
Utsite nakanikwa lesitselo, wala kusidla. Lentfombatane
beyilindze kabuhlungu. Imini yandlula, nensimbi yesibili.
Ngensimbi yesine, umlimi wacela emanti. Lentfombatane
yathandaza kutsi amane adle lesitselo, wachubeka
nekuthandaza watsi ubuka sikhatsi watfola sekuyinsimbi
yesikhombisa. Lomlimi waphumelela kufeza sifiso sebatali
bentfombatane yabo.


##
Batali bakhe besekumele
banikele ngentfombatane yabo
kulelivila. Lentfombatane
yancenga icela batali bayo kutsi
kube nguyo letincumelako
kepha bekute
lebebangakwenta.
Kwatsi umlimi asamiyisa
ekhaya lakhe, wahamba
ahlabelela ingoma lemnandzi
ashaya netandla. Linyenti
lebantfu bema emgwacweni
bafuna kubona letitsandzani.


##
Kulelinyenti lebantfu bekukhona
netisebenti tenkhosana
lecebile. Babitela lomlimi
ngasese, bamtsembisa imali
netinkhomo nangabe
atawuyekela lentfombatane.
Ngaphandle kwekungabata,
wakhetsa kutsatsa imali kanye
netinkhomo wahamba nato.


##
Letisebenti tagcokisa
lentfombatane timphahla
takanokusho tamyisa
esigodlweni kuyo inkhosana.
Kungakapheli sikhatsi
lesingakanani, batali
bentfombatane babitwa,
kwahlelwa umcimbi
wekuhlanganisa laba lababili
emshadweni.


##
* License: [CC-BY]
* Text: Shakira Bodio
* Illustration: Wiehan de Jager
* Adaptation: Nobuhle Nkosi and Thulane Mogwenya
* Language: siSwati
