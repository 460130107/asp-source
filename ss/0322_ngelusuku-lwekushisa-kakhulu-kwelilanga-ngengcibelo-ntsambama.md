# Ngelusuku lwekushisa kakhulu kwelilanga ngengcibelo ntsambama

##
Bekuyintsambama
yangemgcibelo leshisa kakhulu,
enyangeni yengongoni. Wonkhe
umuntfu bekanyukubele.
“Bontle, Mpho na Lerato,
Hambani niyodlala
ngaphandle!” kwasho unina.
“Angifuni niloku nilandzelana
nami.”

##
Sagijimela ngaphandle.
“Asambeni siye emfuleni,”
kwasho Lerato. “Phela kupholile
emfuleni.”
“Kepha make wasitjela kutsi
singabogeza emfuleni,” kwasho
Bontle.
“Angeke sibhukushe,”
kuphendvula Lerato.
“Sitawumane sidlale emtfuntini
losedvute kwemanti.

##
Kepha kudlala elangeni
kubanga kushisa, nanobe udlala
emtfuntini losedvute nemfula.
Kwekucala sakhumula ticatfulo
tetfu, kepha besiloku sikuva
kushisa. Sabuye sakhumula
emahembe etfu netiketi. Kepha
bekungekho umehluko, sikuva
kushisa.

##
Safaka tinyawo emfuleni kuze
siphole.
Sase sitselana ngemanti.
Ngemva kwaloko, besesihleti
ekhatsi emantini.

##
"Hheyi buyani! Asibhukusheni,"
kwasho Mpho. "Make angeke ati
ngaloko."
Sabhukusha sabhukusha, sate
sakhohlwa ngesikhatsi.

##
Lilanga beseliyoshona, sesicala
kuva emakhata. Besitibeke
kuphi timphahla tetfu?

##
Sibuke phansi kwetihlahla.
Sabuka emahlatsini.
Sabuka yonkhe indzawo.

##
Bekunetinkhomo eceleni
kwemfula, tititika ngetjani
lobunongotelako.
Bontle wabuka etulu, “Buka
leyankhomo! Yini lesemlonyeni
wayo?
“Idla imbali lebovu,” kwasho
Lerato. “Akusiyo imbali lebovu,”
kumemeta Mpho. “Lihembe
lakho!”

##
Sabuka lenye Inkhomo
lebeyihlafuna lokuluhlata
kwesibhakabhaka.
“Siketi sami lesa!” kumemeta
Bontle.

##
Saya ekhaya ngemaphenti,
sichucha. Hhayi ngoba
bekupholile kuphela.
“Bekungenca yetinkhomo,”
sakhala. “Letinkhomo tidle
timphahla tetfu.”
Ingabe make
utasikholwa?Masinyane nje
tibunu tetfu tatfola kufutfumala.
Loku bekungasiko loko
kwelilanga.

##
* License: [CC-BY]
* Text: Nombulelo Thabane, Tessa Welch
* Illustration: Wiehan de Jager
* Translation: Joyce Ngomane, Zinhle Msibi
* Language: ss
