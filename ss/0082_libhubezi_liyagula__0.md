# Libhubezi liyagula

##
Ngalelinye lilanga tonkhe
tilwane tasendle tahlangana
titewukhetsa inkhosi.
Tatsatsa sincumo sekutsi
libhubezi libe inkhosi.


##
Kubungata kukhetfwa
kwenkhosi lensha, taba
nemcimbi lomkhulu lowatsatsa
liviki lonkhe.
Tadla, tanatsa, tacula tabuye
tadansa.


##
Ekupheleni kwemcimbi, tonkhe
tilwane tabuyela emakhaya.


##
Inkhosi bhubezi nayo yabuyela
ekhaya.
Ngelilanga lelilandzelako,
ngalesikhatsi impisi ifika endlini
yenkhosi, yatfola inkhosi
isembhedzeni igula.
Inkhosi (yabeka ngelivi
lelibutsakatsaka) yatsi,
”Nginesifo lesimatima angati
kutsi kumele ngenteni.”


##
Impisi yatsi, "Awu
ungakhatsateki nkhosi. Logwaja
utawulati likhambi lekwelapha
lesifo.”


##
Sizatfu sekutsi Asho njalo kungobe bekafuna kufaka
logwaja enkingeni. Impisi beyati kutsi logwaja angeke
akhone kuyelapha inkhosi.


##
Inkhosi yase iyamamatseka
yabuye yatfumela impisi kutsi
iyobita logwaja.


##
Impisi yagijima yayobita
logwaja. Yafika kulogwaja yatsi,
”Asambe siye enkhosini ngobe
inkhosi iyagula. Ingitfume kutsi
ngitokubita.”
Logwaja wajaha endlini
yenkhosi.


##
Inkhosi yatsi,”Ngijabule kakhulu
kukubona sitsandvwa sami
logwaja. Ngikubitile ngobe
imphilo yami isengotini.
Nginesifo lesingalapheki. Impisi
ingitjele kutsi wena unalo
likhambi lekwelapha lesifo
sami.”


##
Logwaja waphendvula watsi, "Ucinisile nkhosi.
Ngingaselapha lesifo. Kepha kumatima kutfola umutsi.”


##
Libhubhezi laphendvula latsi,
”Ungakhatsateki logwaja
ngekungatfolakali kwalomutsi.
Tinyoni letindizako ngito
letitawubanjwa.
Kwanyalo sitekele ngalomutsi!”


##
Logwaja waphendvula
watsi,”Ewu! Nkhosi yami,
nangitsi lomutsi awutfolakali
angisho kutsi ukhashane. Wena
kute ulapheke kanye nje,
kufanele utigcobise ngenhlitiyo
yempisi.”


##
Impisi yatsi nayiva loko, yacala
yachachatela. Ngobe nguye
lotjele inkhosi kutsi logwaja
unawo umutsi wekwelapha
lesifo. Akunamsita ngalutfo
kutsi aphikise logwaja mayelana
nalomutsi.


##
Yase impisi iyabaleka.
Kute kube ngunamuhla, impisi
itsandza kudla bologwaja kepha
atihambelani nemabhubesi.


##
* License: [CC-BY]
* Text: Francisco Escondido
* Illustration: Claudio Molina and Hélder de Paz Alexandre
* Translation: Nombuso Mabaso and Thobile Mkhonto
* Language: siSwati

