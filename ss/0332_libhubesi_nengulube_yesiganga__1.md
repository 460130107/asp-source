# Libhubesi
nengulube
yesiganga

##
Kudzala kwakukhona libhubesi lebelinemandla
futsi letfusa kwendlula letinye tilwane.
Lelibhubesi belidla noma ngabe ngusiphi
silwane.
Kodvwa ngalelinye lilanga ekuseni libhubesi
ngalesikhatsi lifuna lelingakudla labanjwa
lugibe.


##
Libhubesi labhonsa kakhulu ngenca
yetinhlungu. latama, kuhlutfula kulolugibe.
Lolugibe lwaya ngekufutsela kakhulu emlenteni
walo lelibhubesi. Libhubesi laya ladzinwa
labuye laba netinhlungu kakhulu emlenteni
walo. Ekugcineni laphela emandla.


##
Kwandlula emalanga libhubesi lishiswa lilanga.
Libhubesi labulawa yindlala nekoma kungekho
longalisita. Libhubesi lacala kuphelelwa
ngemandla.
Libhubesi laphelelwa litsemba njengobe
kuphela emalanga. “ Ngitakufa ngibulawe
yindlala nekoma lapha kulolugibe,”
laticabangela lodvwa.


##
Ngalelinye lilanga ekuseni, libhubesi leva
umsindvo usondzela ngasehlatsini. Libhubesi
labona ingulube yesiganga ihamba nemfati
wayo Kanye nebantfwana, bakhuluma bahleka.
Lomndeni wetingulube tesiganga bewuya
emfuleni kuyotinatsela emanti ubuye udlale
ngeludzaka lingakashisi kakhulu lilanga.


##
"Ngulube yesiganga! Ngicela ungisite, ngulube
yesiganga. Ngicela ungikhulule lapha
kulolugibe," kucela libhubesi.
"Angeke," kusho ingulube yesiganga. "Wena
usilwane lesigcilatanako. utongidla ungente
sidlo sasekuseni Kanye nemndeni wami uma
ngingakukhulula."
"Ngiyakwetsembisa, angeke ngente intfo lembi
kangaka. Sitawuba bangani nangabe
ungangikhulula," kwasho libhubesi.


##
Ingulube yesiganga yaba
neluvelo. “Angitsandzi
kukubona ukuletinhlungu,
womile ubuye ubulawa
nayindlala".
Yase ikhulula libhubesi
ngetimphondvo tayo
letinemandla. Yasindzisa
umngani wayo lomusha.


##
"Ngiyabonga kakhulu mngani
wami ngekusindzisa imphilo
yami," kwasho libhubesi.
"Kufuneka ngiye emndenini
wami, salakahle."
"Hamba kahle mngani wami,"
kusho ingulube yesiganga.
Yajabula kakhulu kutsi libhubesi
selingumngani wayo. "Umndeni
wami angeke uphindze
ulibalekele libhubesi," ingulube
yesiganga yayiticabangela.


##
Libhubesi lahamba lichuta
liphelelwe nagemandla.
Libhubesi laliphindze lilambile.
Libhubesi labona bantfwana
bengulube yesiganga badlala
ngeludzaka. "Namuhla lilanga
lami lenhlanhla," kusho
libhubesi umlomo walo uphuma
ematse.


##
“Yeyi mngani wami lomusha,”
kusho libhubesi.
“Bengibambeke elugibeni
emalanga nginganakudla.
Ngiyacela ungiphe
umtfwanakho munye
ngitomenta sidlo sami
sasekuseni?”
Ingulube yesiganga yamangala
kakhulu. “Ngikusindzise
elugibeni manje sowufuna kudla
bantfwana bami?”


##
“Ngiyacolisa mngani wami,"
kusho libhubesi, “kepha
ngilambe kakhulu.
Ngingabonakala
ngibutsakatsaka kwanyalo
kepha nginemandla kunawe."
Libhubesi lavula umlomo walo
lase liveta ematinyo alo
lanqcolile. “Nangabe
unganginiki munye
webantfwabana bakho,
ngitotitsatsela mine,” kubhodla
libhubesi.


##
Ingulube yesiganga beyati ayinaso sivinini
nobe emandla elibhubesi.. Angeke yakwati
kusindzisa bantfwana bayo nasekuliwa.
Kulungile ke! Ngitakunika munye webantfwana
bami.
Kodvwa kwekucala ngifuna ungikhombe kutsi
wabanjwa njani kulolugibe kute gitewukwati
kusindzisa lelinye lemabhubesi kulololugibe.


##
Libhubesi lacabanga
ngebunandzi bemntfwana
wengulube yesiganga.Lahluleka
kubeketela.
Libhubesi labuyela emuva
kulolugiba lebatingeli. Latsi
nalifika labeka lunyawo lalo
kulolugiba kukhombisa umngani
wakhe ngulube yesiganga
kwekutsi wabanjwa njani
kuleligiba.


##
“Kubuhlungu!” kubhodla
libhubesi. Ingulube yesiganga
yabese seyivala lolugibe
elunyaweni lelibhubesi.
“Ya! Ngikutfolekahle,” kusho
ingulube yesiganga.
“Utawuhlala lapho kulolugibe
uphindze ubulawe yindlala
nekoma futsi. Sitawubona kutsi
ematinyo akho lanemandla
Kanye netidladla letikhaliphile
tingakusita yini.”


##
"Balekani Balekani Balekani
kakhulu!" umfati wengulube
yesiganga wamemeta
bantfwana bakhe. "Phakamisani
imisila nanibaleka kute babe
wenu atonibona," kusho umfati
wengulube yesiganga.
Bantfwana bagijima kakhulu
bancamula emahlatsi.


##
“Ngulube yesiganga ngicela ungisite!”
kuncenga libhubesi liva kucija kwetidladla
telugibe. “Ngitokwentela. Noma ngabe
ungisindzisa kulolugibe.”
“Ayikho lenye indlela, Mcambimanga, angeke
ngiphindze ngikukholwe futsi,” kusho ingulube
yesiganga. “Ngitawucwayisa naletinye tilwane
kutsi tingakusiti ngobe usilima..”


##
Ingulube yesiganga yabona bantfwana bayo
babaleka. Balandzelana kanye namake wabo.
Imisila yabo beyisemoyeni tentela kwekutsi
babe wato atibone. Yajaha umndeni wayo
babalekela endzaweni yekuphepha.
Kuze kube ngulamuhla, ingulube yeiganga
Kanye nebantfwana bayo tihlala tigijima
tiphakamise imisila yato kute tibone kutsi
tonkhe tiphephile.


##
* License: [CC-BY]
* Text: South African Folktale
* Illustration: Wiehan de Jager
* Translation: Mduduzi Sengwayo and Siyanda Nkosi
* Language: siSwati
