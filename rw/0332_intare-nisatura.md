# Intare n'isatura

##
Kera habayeho intare , Ikaba inkazi
cyane kandi ibindi bikoko byose
biyitinya. Yahigaga ibindi bisimba
ikabirya.
Umunsi umwe, igihe yariri guhiga
ishaka icyo isamura, ifatwa mu
mutego.

##
Imaze gufatwa mu mutego, intare
iratontoma, iratontoma, kuko
yababaraga cyane. Irakurura,
irakurura n'imbaraga zayo zose
ishaka kwikura mu mutego.
Uko yakururaga umutego, niko
umutego warushagaho
kuyikanyaga. Intare irananirwa,
kandi irushaho kuribwa ukuguru,
.Igezaho,irekeraho gushikuza
umutego.

##
Iminsi irashira indi irataha, intare
iryamye ku zuba aho umutego
wayifatiye. Ishonje, yarishwe
n'inyota. Ibura uwahanyura ngo
ayitabare. Igenda irushaho
kuremba.
Itakaza ikizere iribwira iti,
“Byarangiye, ndicirwa n'inzara
n'inyota muri uyu mutego ”.

##
Umunsi umwe, intare yumva
urusaku ruturuka mu gihuru cyari
hafi aho. itegamatwi, irahaguruka
irebayo. Ibona isatura n'umugore
wayo,n'abana bayo, baganira ,
baseka, bishimye.
Umuryango w'isatura wari ugiye ku
mugezi kwica inyota no gukina mu
mazi, mbere yuko izuba ricana
cyane.

##
Intare irahamagara itakamba cyane
igira iti, " Satura !Satura! Mbabarira
untabare!, mfasha unkure muri uyu
mutego!”
Isatura irayisubiza iti, “Reka! Reka!
Uri umugome birazwi! wahita
udusamura nge n'umuryango
wange ndamutse ngukuyemo!”

##
Isatura irebye uko intare imerewe,
iyigirira impuhwe, irayibwira iti,
“Birababaje kukubona
ubabara,kandi ushonje bene aka
kageni”.
Nuko isatura ikubita ihembe ryayo
muri wa mutego iba ikuyemo intare.
Isatura iba ikijije intare ityo.

##
intare irayishima cyane! irayibwira
iti,“Urakoze cyane , kuva uyu
munsi, tubaye inshuti. reka ngende,
nsange umuryango wange.”
“Genda amahoro nshuti” . Isatura,
yasigaye yishimye kuko yari
igiranye ubucuti n'intare. Iribwira iti,
“Umuryango wange ntuzongera
kwiruka uhunga intare ukundi!”

##
Nuko intare iragenda, icumbagira,
inaniwe, kandi ishonje cyane.
Itararenga umutaru, iba ibonye
abana b'isatura bakina mu
byondo.Iribwira iti, “Uyu munsi ni
umunsi w'imigisha gusa gusa!”

##
Intare ibwira isatura iti“ Satura
nshuti yange, urabizi ko namaze
iminsi itari mikeya mu mutego,
ntarya, kandi, nta mbaraga zo
guhiga mfite. None, wampaye
umwana wawe umwe nkamurya? ”
Isatura iba iguye mu kantu,
iratangara cyane, irayibaza iti,
“Nagukijije umutego, none ushaka
kundira abana koko? ”

##
Intare irayisubiza irakaye cyane iti,
“Mbabarira cyane nshuti yange ,
inzara yenda kumpitana. Nubwo
bwose nacitse intege, nkurusha
imbaraga!”
Intare ifungura umunywa, yereka
isatura imikaka yayo , iratontoma
iyibwira iti, “ Niba udashaka kumpa
umwe mu bana bawe ngo murye,
nge ndamwiha!”

##
Isatura yari izi neza ko idafite
imbaraga zo kurwana n'intare ,
kandi ko itashoboraga kurinda
umuryango wayo imbere y'intare.
Irayisubiza iti, “Ntakibazo, ndaguha
umwana wange umurye.Ariko,
ndagira ngo ubanze unyereke uko
wafashwe muri uriya mutego ,
kugira ngo nzashobore gutabara
n'izindi ntare zizafatwamo.”

##
Intare, yitekererezaga uburyohe
bw'umwana w'isatura!
Iremera, isubira kuri wa mutego,
icengezamo akaguru, yereka isatura
uko umutego wayifashe.

##
Igicengezamo ukuguru, isatura ihita
ikurura wa mutego, ukanyaga
akaguru k'intare! intare iratabaza iti
“Ororororo! ”
Isatura irishima cyane ibwira intare
iti, “ Ndagushoboye! ongera wicirwe
n'inzara n'inyota muri uyu mutego!
Ndebe niba iyo mikaka n'ayo
majanja wankangishaga
biragukiza!"

##
Isatura ihita ihamagara abana bayo
ibaburira mu ijwi riranguruye igira
iti"Mwiruke! Mwiruke! Muhunge!”
Umugore w'isatura nawe yungamo
ati," Mwiruke muzamuye imirizo
kugira ngo so amenye aho
mugeze!"
Utwana turiruka n'ingufu zatwo
zose turengera mu gihuru.

##
Intare itakambira isatura igira iti“
Satura mbabarira umfashe! ndakora
icyo ushaka cyose nuramuka
unkuye muri uyu mutego.”
Isatura nayo irayisubiza iti," Reka
genda wa mugome we! Sinzongera
kukugirira ikizere! Ahubwo
ndaburira n'ibindi bisimba byose
ntihagire ugutabare kuku uri
umuhemu !”

##
Nuko isatura ibona utwana twayo
twiruka dukurikiranye na nyina ,
tuzamuye imirizo kugira ngo isatura
itubone. nuko nayo iriruka isanga
umuryango wayo. nuko umuryango
wose urahunga.
Kuva icyo gihe, Amasatura yiruka
azamuye imirizo kugira ngo andi
masatura amenye ko afite
umutekano.
Singe wahera!

##
* License: [CC-BY]
* Text: South African Folktale
* Illustration: Wiehan de Jager
* Translation: Magnus intwali
* Language: rw
