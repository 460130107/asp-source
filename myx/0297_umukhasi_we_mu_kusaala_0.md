# Umukhasi we mu Kusaala

##
Aabawo khaalekho, umusaani mutweela, uwaba ni buyiindifu buukali naabi – liiswa liikali
liilayi naabi, ni tsikhaafu, kamakheese ni tsimbusi.
Ne buli isi eloosela khuusaakhuliwa, ni kumutaambo nakwo isi kweloosela khuumuminya,
khulwekhuuba aabakho ni shishiindu sheesi ataamba. Aataamba umukyelama.

##
Shifukhu shitweela, aaba
weemikhile mwisina mwe kusaala.
Aryo waafuna shishambaaso: Ari
siinga alekha khufuna umukhasi ta,
umweene aakha ekholeleyo
mtweela

##
Aryo waananikhilawo khubeetsa
umukhasi umumiliwu naabi
khukhwaama mu kusakya kwe
kuusaala.
Nga n’amala khuubeetsa
shifwaananyi sh’omukhasi,
wahaamba khu moni ts’omukhasi
tsana, natso tsabiimbukha. Aryo
waasihelelakho kumuuya, nasyo
syekela umukhasi umulamu.

##
Mu n’gali niye aaba umukhasi
umumiliwu naabi khufuurisa
baamiliwu boosi beesi
aabonatsakakho.
Kila atsya aasi khumeesikamo
keewe, waaloomba umukhasi uyo
khuuba umukyelama weewe.

##
Aryo waamuwa shitweeya
shishimelamela, matoongo ni
kumunaala kwe khu murwe,
bibyookesanisa nga n’ali umukhasi
umukhwaalikhe. Aryo
waamwombekhela intsu,
waakimaala ni liiloba,
waakibiimbakho ni buunyaasi,
bibyabaatsaka mwisina mwe
kusaala kweesi aamubeetsamo.
Waalomela umukyelama uyo ari,
“Ise ikhuloomba shishiindu
shitweela shonyene.
Ukhaboolatsakilakho umuundu
yeesi eena isi iwe waama ta.”

##
Ne siyabirawo imbuka ta, basooleli
khukhwaama mu shisiintsa
shisheesanwa, baananikha
khuukanikhanamwo bonyene bari,
“Umusakhulu ng’oyo afuna aryeena
umukhasi umumiliwu
umushikhaana oyo?”
Baryo baakhalawo khuumwiiba
bamuyile iwaabwe.

##
Umusakhulu waawotokha kumwoyo.
Aryo wewulila nga s’anyala
khuumenya yenyene akhali
umukyelama weewe ta.
Ni abweene awo niwo isi
aambaasila ari, “Manya siinga
imbakho ni shishiindu shoosi
sh’omukhasi uyo, kane indekhe
khukhwiiwuumba ta.
Kila arumana kamawuusi keewe
khuumuweentsa, kamwiimbilekho
khakheenya khamuwooyewooye nio
kanyalise khuumurusakho syoosi
khu biindu bye khu mubili kweewe.

##
Kamawuusi nga kaliimunyoolile,
kaamwiimbila kumweenya kwe
binywiinywi kari:
Umukhasi we mu Kusaala,
umukhasi we mu Kusaala. Iwe
umumiliwu khuufuura bakhasi
babaandi babaramile boosi.
Umuseetsa woowo waakhurumaane
ifwe khwiitse khumwiisileyo
shitweeya shoowo!

##
Aryo umukhasi uyo waabiwa shitweeya, karyo kaapamburukha kaabira khu lukiingi, kaabira
khu luutsi lwe kameetsi, kaakobola isi umuseetsa weewe. Aryo kila awaamba shitweeya
waashira mu moni mweewe, mu mbuka ifwiiti iyo wewulilakho buulayikho.

##
Ne umusaani s’akama
khukhwambaasa khu mukhasi uyo.
Kila ndi luundi arumana kamawuusi
keewe khuutsya kamwiimbile kari:
Umukhasi we mu Kusaala,
umukhasi we mu kusala. Iwe
umumiliwu khuufuura bakhasi
babaandi babaramile boosi.
Umuseetsa woowo waakhurumaane
khumukoboseleyo kumunaala
kwoowo kwe khu murwe!
Luundi kaapamburukha keelayo ni
kumunaala kwe khu murwe nga
nikho khaabonelo kh’omukhasi
umukhwaalikhe.

##
Aryo wahaamba kumunaala kwe
khu murwe, waakhupa shikhoowe
lw’omukyelama weewe, uuli aleeyi
busa iyo mu baandu babaandi.
Imbuka yaabirawo ifwiiti iri,
waalaanga kamawusi keewe luundi.
Waakalomela ari, Nimwiileyo,
mumwiimbile muri, Umukhasi we
mu Kusaala, umukhasi we mu
kusala. Iwe umumiliwu khufuura
bakhasi babaandi boosi. Umuseetsa
woowo waakhurumaane
khumukoboseleyo buulamu
bwoowo!

##
Kamawuusi kaatsya luundi
kumuluundi kwe khataru. Kaatsya
kaamukwa khu mabeka.
Nga kamawuusi keemba, buli
litweela nga litomolamwo imoni.
Lubaluba wekyela shifwaananyi
shibeetse. Biikyele ni kamakhono
byaakhalikhaka. Kumurwe nakwo
kwaakwa aasi. Lwanyuma shitsupu
shoosi she khupa aasi.

##
Mu mbola busa, umuseetsa weewe
waapiringisa shitsupu she kuusaala
kweewe, waashiyila mu luutsi.
Aryo waashimisa khu milandila
kyakwo mu meetsi. Kuryo
kwaasisinakho luundi kamasaafu
khu lwe nyaanga ni liiloba.

##
Nga imbewo yaawuutsile,
kamasaafu kewulila buulayi naabi.
Nga isaambo isi umukhasi
ewulilamwo nga ali khukhwiiwuuma
umuseetsa weewe.

##
* License: [CC-BY]
* Text: Southern African Folktale
* Illustration: Jemma Kahn
* Translation: Cornelius Wekunya
* Language: myx
