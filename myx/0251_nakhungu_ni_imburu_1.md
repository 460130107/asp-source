# Nakhungu ni
Imburu
Alan Kenyon and Viv
Kenyon

##
Aabawo khaalekho, umusaani
umutaambi mutweela,
n’umukyelama weewe. Baaba
n’umwaana waabwe umukhaana
mutweela yenyene, nga
bamulaanga lisiina bari Nakhungu.
Nakhungu aaba umumiliwu naabi
luundi nga umwelama. Basaali
beewe nga bamukana naabi


##
Shifukhu shitweela basaali
baamusiindikha bari atsye
amenyekho ni khootsa weewe,
uwaba umuyiindifu.
Maayi wa Nakhungu waamunabila
maliinda iya buraawa, ni
kumukhandaala, kamapeesa, ni
matoongo.
Waamukholela ni khaanaala
khaalayi, khe khukhwaabikha mu
milo.
Nio lwanyuma waamusiindikha
khuutsya wa khootsawe.


##
Ne naaba nga ali khu ntsila atsya,
woola khu kheetsi, waakhambukha
nga asunila khu mabaale.
Ne shanjelekha wakaanana
umukhaana umufwiiti nga
wakwaarire biitsina.


##
Umukhaana umufwiiti tsana yuno
waamureeba ari, “Uli khuutsya
waheena?”Nakhungu weelamwo
ari, “Indi khuutsya khukyeniyilakho
khootsa wase Marofu.
Umukhaana umufwiiti tsana naye
ari, “Ni nase Marofu, khootsa wase.
Nase indi khuutsya
khumukyeniyila.” Baryo baaroonga.


##
Ne ni baaba nga bashiili khwoola
aleeyi ta, umukhaana umufwiiti
tsana waaloma Nakhungu ari,
“Maliinda woowo nga waayakha, ni
matoongo woowo nga umulayi.
Nase imbekho imbikwaarekho.”
Aryo Nakhungu wefuula Maliinda
weewe, ni matoongo, waabiwa
umukhaana umufwiiti tsana uyo.


##
Nga umukhaana ni efuula bitsina
byeewe, wakwaara tsingubo tsa
Nakhungu, Nakhungu waabona
umukhaana nga alikho
kumukhiinga. Nakhungu waarya
naabi. Aryo waamanyila abweene ni
abweene ari, umukhaana umufwiiti
uyo ali Imburu.


##
Ne bakyeendela atweela nga
baroonga. Nakhungu waamuloma,
“Musaale, ingobosele Maliinda
wase, ni matoongo wase.”
Ne imburu yamwiilamo iri, “lekha
imbikwaarekho khukhwoolesa nga
khwoolile aambi ni kusaala ukwo.”
Wokeselela kusaala kukwaba khu
lukiingi.


##
Uri boola khu kusaala, Nakhungu
waalomela Imburu tsana ari,
“Uwahe, ingobosele maliinda wase,
ni matoongo wase.”
Imburu yeelamo iri “Indekhe
imbikwaarekho khukhwoola khu
kheetsi.”
Nakhungu waaba umuri naabi. Ne
waamufukiilila.


##
Imbuka ikhaliinda ta, boola khu
kheetsi.
Nakhungu waalomela imburu luundi
ari, “Uwahe, ingobosele maliinda
wase, ni matoongo wase.”
Imburu yeelamo luundi iri, “Ifukiilile
imbikwaarekho, khukhwoola nga
khwoolile khu lisari isi bakhasi
bekhaalewo.”
Baryo beloosela nga baroonga.


##
Nga ni boola khu lisari, Imburu
yaaleba Nakhungu, weela
imukoongo, yaboolela bakhasi
babekhaalewo iri, “Bona
umukhaana uwakwaarire bitsina
yuno, niye waanoondeleele
shifukhu shoosi. Naandikanile
andurekho atsye.”
Nakhungu kaman’gaanyu
kaamuwaamba, shaakila waarya
naabi, ni shishamamwo, waatitukha
waatsya weebisa mwitaala lye
tsikhaafu


##
Ne Imburu niyo yaatsya mwisari lya
khootsawe Marofu, kila imuloma
iri,”Ise umwiwaana woowo
Nakhungu. Basaali baase baanumile
khukhwiitsa imenye ni nawe.”
Marofu wenyayila naabi umwaana
umukhaana yuno. Niye ni be
muuntsu yeewe bookesanisa
Imburu shiisa shiikali naabi.
Ne Nakhungu na mutaambo
kweewe, aakonatsaka mwitaala,
waalyatsaka biilyo ni mbwa.


##
Kumuusi Nakhungu aatsyatsaka mu
kyeewa, weebisa mu nashimya nga
eemba ari, “Mutaambo kwanyoola!
Mutaambo kwanyoola!
Paapa wase ni maayi baandumana
niitse imenye ni khootsa Marofu. Ne
nga indi khu ntsila naakanana ni
Mburu. Niyo yaambukula maliinda
wase, ni matoongo!
Mutaambo kwanyoola! Mutaambo
kwanyoola!”


##
Shifukhu shitweela, mutweela khu
baandaaye ba Marofu, aaba nga ali
khukyeenda mu kyeewa, waawulila
kumweenya kukukhali kwa
busheele ta, ne nga kumulayi. Ne
nga s’aamanya eena isi kwaba
kwaamila ta, ne nga alikoboole
ingo, waaboolela Marofu tsilomo
tsino.
Lubaluba, Marofu waatsya mu
kyeewa. Ibweene iyo, waawulila
kumweenya, waloonda nga
aheentsa, khukhwoolesa nga
n’aanyola Nakhuungu.


##
Nakhungu waamuboolela byoosi
nga ni byaba, isaambo isi Imburu
yayilamo tsingubo tseewe tsiifuura
buulayi, yaamukhola niye
khuukwaara bistiina byeewe.
Marofu waamukobosayo ingo
weewe, waamubisa mu lisari
lyeewe.
Marofu aaba waamanyile shiina she
khuukhola, khufuumbula Imburu.


##
Marofu aaba waawulila ari,
kumukhiinga kwe mburu kwafeela
naabi khu mabeele, nga sikunyala
kwaabira busa khu mabeele nga
mbakhukanywakho ta.
Aryo kila alakila baraambi beewe
khuuyaba liilowo lileeyi,
balitsusemo kamabeele
kamabwoowu.
Lwanyuma walaanga bakhaana be
boosi khuutsya babe mu khaando
tse khuusuna.


##
Umukhaana uwaba wakwaarire
maliinda ni matoongo bya
Nakhungu wehembelela naabi.
Waalekha khukana khuusuna liilowo
ta. Lwekhuuba aamanya ari
kumukhiinga kweewe kane kufune
imeeywa ye kamabeele.
Kila atima waatsya wekhupa mu
lisari, waabowela kumukhiinga
kweewe khu mubili kweewe,
wakutswiisila ilala nga n’anyala.
Aryo waatsya wetubaasa mu
bakhaana basheewe.


##
Baryo bakhaana baatsya
baloondekhana nga basuna. Imbuka
ye mburu nayo yoola. Iryo
yaakhakakho khukhwiisuta mu
ngaaki, isune liilowo.
Ne kumukhiinga kwaakangulukha,
kwaakihaanyiinya, kwaamwiikhisa
aasi, aasi, aasi khukhwoola mu
mabeele.


##
Nga Imburu ni yaba isaambakanila
mu mabeele, khaangukho baraambi
beelilisa liilowo ni kumuyekhe,
baakisiikha. Iyo niyo iyaba
intsakamo iye Mburu.
Ne Nakhungu niye aarama mu
mwikhoyo ni khootsawe imbuka
indeeyi naabi.
Lukano lwaakamila abweene awo.


##
* License: [CC-BY]
* Text: Alan Kenyon and Viv Kenyon
* Illustration: Wiehan de Jager
* Translation: Cornelius Wekunya
* Language: Lumasaaba

