# Umuyiinga we
Binywiinywi

##
Yabawo lutweela, binywiinywi
byaba ni lukhobo. Byakana
khuufuna umuyiinga, nga
babaandu, ni bisolo ni bili.
Khanywiinywi shiina
khakhanyala khuuba
umuyiinga?


##
Kila khatweela khaloma khari,
“Ikhosi niyo inyala lwekhuuba ili
ni kamaani, luundi ibonekhamo
buyiinga.”
Ne khakhaandi khaloma khari,
“Taawe, lwekhuuba siliikho ni
lihabi, naluundi nga ikukuula,
ishikhola ni likono lye
kumutaambo busa.”
Khakhaandi khaakukuula khari,
“Kale khakhuyile Inyoofwe,
lwekhuuba niyo ili imboofu,
naluundi ibuutsa nga italanyi.”
Ne khakhaandi khelamo khari,
“Taawe, ne sikunyala
khupamburukha ta. Umuyiinga
we binyiinywi aakha khuuba
nga anyala khuupamburukha.

##
I pikoko nayo yeelamo nga
iwutsakilisa kumukhiinga kwayo
iri, “Nambaasa ndi ise niye
uwaakha khuuba umuyiinga. Ise
imbonekha buulayi naabi.”
Tsikhiikhi kwelamo kuri, “Iwe
wiyiingayiinga naabi! Ne ise indi
ni tsimoni tsitsifuura buboofu
mu binywiinywi byoosi. Ise
naakha khuuba umuyiinga.
Bibiramile byayokesa biri,
“Taawe, taawe, sinyala yaaba
iwe tsikhiikhi ta! Iwe utsya
khukona nga inyaanga irura.”


##
Biryo binywiinywi byalekha
khutsya aleeyi ta.
Lwanyuma khanywiinywi
khatweela khareera
shishambaaso. Khaloma khari,
“Uyo unyala khupamburukha
weyiinga mu ngaaki
khufuurayo, niye unyala khuuba
umuyiinga weefwe.”
Byayookesela atweela biri, “E e
e! Nisho! Byenyukhilamo
byaapamburukha
khukhwiyiinga mu ngaaki,
byeyiinga khukhwoola mu
ngaaki mubweene.

##
Lidubu lyapamburukhila khu
shifukhu shitweela lyabirisakho
tsinjiinji tsitsifuura buleeyi mu
shibala shoosi.
Ikhosi niyo yapamburukhila
bifukhu bibili yoola mu shifwo
shibuusi shishiili angaaki e
tsinjiinji.
Ne ingosy niyo yeyiinga mu
ngaaki khuumala bifukhu
bitaru, nga siiwolakho ta,
yaatsya nga ilola kwe nyaanga.


##
Nga ili mu ngaaki iyo,
binywiinywi bibiramile
byaawulila nga Ingosya ikukuula
iri, “Ise niye ufuura
khukhwiyiinga-a-a! Ari ise niye
umuyiinga!


##
Ne angaakikho khuukifuura
niye, Ingosya yawulila khakono
khakyeekhe khari nga khaloma
khari, “Tinki, Tinki! Ise niye
ufuura khuuba angaaki! Ise niye
umuyiinga!
Khanywiinywi khano khaaba
Nakholo, nga nikho
khakhafuurayo bukyeekhe mu
nibyo byoosi.
Nikho khewaamba busa khu
lyooya lye lutaaha lwe kamaani
lwe ngosya, nga ni yaba ilikho
ipamburukha yiyiinga mu
ngaaki

##
Ingosya yelamo iri, “Iwe
s’unyala waafuura ise luundi
ta.”Iryo yeloosela
khukhwiiyiingila ilala mu ngaaki
naabikho.
Yaapamburukha yeyiinga yaaba
nga sishinyalisa luundi ta.
Kila ilaangilila iri, “Ise niye uuli
angaaki khufuura binywiinywi
bibiindi byoosi. Ari ise niye
umuyiinga weenywe!”


##
Ne khukhwaamila mu lutaaha
lwayo, mwasookhamo
khanywiinywi khakyeekhe
tsana. Khaaloma khari, “Tinki,
tinki!Tinki, tinki! Ise ufuurayo
bukyeekhe, Iseese niye
umuyiinga weenywe!”
Ne Ingosya yaaba nga yaluwile
naabi nga shinyala ni
khuupamburukha luundi ta.


##
Ingosya yewuta aasi mbola
busa, nga khanywiinywi tsana
khashiili mu lutaaha lwayo.
Binywiinywi bibiramile byaba
Nakholo buubi naabi.
Biryo byaaliindilila busa biri nga
khakoboole, bakhafurakekho
kamooya kaakho koosi.


##
Ne Nakholo mu bukyeekhe
bwakho ni khaabona nga
binywinywi byashe byakhalaale
naabi, khewuta khaatsya
khekhupa mwilowo lilyaba lye
ndemu


##
Biryo binywiinywi bibiramile
byaalakila tsikhiikhi biri, “Iwe
nga n’uuli uwe tsimoni
tsimboofu, waakha khuurama
ano nga waliindile lilowo lino
ukhawaambilise nga kharura
ibulafu.”
Tsikhiikhi wekhala iburaangisi
we lilowo waaliinda


##
Ne wekhuuba abe inyaanga
yaabilile buulayi, tsikhiikhi
waarakikha khuwuungukhila.
Khanywiinywi khakyeekhe tsana
Nakholo, khesheenga ibulafu,
khabona nga tsikhiikhi ali
khuukona, Khafubutukha
kharura khaatsya


##
Tsikhiikhi kwaswaala luukali,
lwekhuuba kwaba khwalekhile
khwanywiinywi khafwiiti akho
khuutitukha.
Ari akhaweentsa mu shilo
mwonyene.
Khu mbuka iye kumuusi,
tsikhiikhi eela mu khukona
mwonyene, nga binywiinywi
bibiindi sibimubonakho ta.


##
* License: [CC-BY]
* Text: South African Folktale
* Illustration: Wiehan de Jager
* Translation: Milton Eridad Shissa
* Language: Lumasaaba

Adapted from a story in 'South
African Folk-Tales', by James A.
Honey, 2010.
