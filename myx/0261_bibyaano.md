# Bibyaano

##
Khaalekho aabawo babaandu be
muungo babaaba ni shisaala
shishiilikho bibyaano bibyatokota,
shaakila babaandu bakali bakyeniya
muungo umwo khuulya khu
bibyaano ibyo. Muungo umwo ndi
mwabamo umukhaana umumiliwu
naabi nga babaandu baakali
bewuumatsaka naabi buumuliwu
bweewe buulayi ibwo, tsimoni
tsiwaanga, ne khufuurira ilala
intsibirisa yeewe iye angaaki naabi.

##
Nga nio alinyukhile buukhaana,
basooleli, ni baseetsa baakhulu,
besoombatsaka muungo mweewe
nga bakana khuumuselela. Basaali
beewe baakhalawo bari umusaani
yeesi ukane anyalise khukhwiikhala
mu lwaanyi shifukhu shibuufu,
akhali khuulyakho khu byaano ta,
niye ukane amuyile nga umukhasi
weewe.

##
Kamakhuuwa kano kaamalatana
shisiintsa isho shoosi. Umusaani
uwanyoowa khukhwiitsa aaba
umuraangilisi we baalimi boosi mu
shifwo isho. Aaba abonekha buulayi,
naluundi nga ashiili musooleli.
Baryo baamwinyayila, baamurusila
bibyaano.
Niye ekhala imbuka inyiimbi iri,
ukhaliindile ta, waalya bibyaano,
baamuwoona weelayo.

##
Umuraangilisi we babaayi niye
uweelakho. Aaba abonekha buulayi,
ashiili musooleli naluundi nga
umuyiindifu. Umukhaana naye
waamwikoomba. Ne bari bamurusila
bibyaano, abweene ni abweene,
waabilya. Naye baamuwoona
weelayo.

##
Umusaani uweelakho aaba ali ni
kamaswa kamakali naabi, nga
ewulila naabi, naluundi nga
abonekha buubi. Umukhaana
waaba nga aloomba ari, khali aliile
khu byaano, elayo. Ne nga
baamurusiile bibyaano, aaloba
khuulya. Imbuka yaabirawo,
umukhaana waarakikha
khuumwikoontselela alye. Ne nga
tsisaawa tsitsya khwoola aambi
likhumi, intsala yaamuminya,
waalya. Naye baamuwoona
weelayo.

##
Khukhwiilakho, umwaami naye weetsawo. Niye aaba umulyakhani,
ewulila naabi, naluundi nga abonekha buubi, nga mbaawo
umuundu yeesi umukana mu shisiintsa isho ta.
Umukhaana weyikina ari manya oosi kane alye khu byaano,
eeleyo.
Nga baamurusiile bibyaano, waaloba khuubilya. Aryo waamala
shifukhu shibuufu. Ne nga tsitsya khwoola saawa likhumi na tsibili,
aaloomba bamufukiilile atsyekho mu shiyiko. Baamulekha
waatsya.
Ne n’aakobola, luluukhu lwe bibyaano lwaamukhupa, ni kiminwa
kyaarakikha khuurandaala!
Umukhaana waakhupa shikhoowe, nga umusaani uyo
baamuwoonile, weelayo.

##

##
Uri nga alibirirewo bifukhu bifwiiti
biri, umusooleli ubonekha buulayi,
umuyiinda uwe mu mafuki ke
bayiinga, naye woola. Umukhaana
waamulolelela ni khukhwiikoomba
khuukali.
Aryo waamwiisa andulo,
waamwikoontselela khuula khulya
ta. Waamurusila bibyaano bifwiiti
biri, khuuminyisakho byeesi
baaseleli babaandi baaweebwa.
Ne yatsya khwoola mwihaangilwe,
umusooleli we kamafuki ke buyiinga
uyo, aaba waaliile khaale, naye
baamuwoona weelayo.
Umukhaana khulwe lirima liikali, ni
khuusinyana, waarundukha
kamasika waalila.

##
Shifukhu shisheelakho, umulimi naye weetsawo. Niye aaba
umutaambi, naluundi nga umukara, ne nga ali umusooleli
uwamanyikhana mu baandu baakali nga n’ali umukanikhi umulayi
naabi. Niye eetsa nga waamaliliile khufuura.
Umukhaana waamurusila bibyaano biikali, waamuloomba alye
eeleyo.
Ne nga baamurusila bibyaano, ekaana khuubilya. Umukhaana
waaliindiilila ni khukhwiikhaliilikha
Khuukali. Lihaangilwe lyaabira, tsoola saawa shinaane tse
kumuusi. Uri tsoola saawa likhumi, umulimi tsana waasaba
kameetsi. Umukhaana waaloomba mu mwoyo kweewe ari khali
aliile. Ne aaba ashiloomba aryo, isaawa yoola ndweela iye ashilo.

##

##
Basaali b’omukhaana baafunisibwa
khuwaambisa “Tsabukara” yuno
umukhaana waabwe.
Umukhaana wekoontselela basaali
ari bamuruse mu shikosi isho, ne
nga basaali sibali ni she khuukhola
ta.
Umulimi n’aaba nga amuyila ingo,
aapaka mukhono, luundi wiimba
kumweenya kumulayi naabi,
kukwarusa babaandu mu bukali,
khuuroongisa baakole khu lukuuto.

##
Mu baandu abo, mwabamo
babakaanisi b’omusooleli uwe
kamafuki ke buyiinga. Bakhweesa
umulimi baamwiisa andulo,
baamuteesesa, khuumuwa
kamapeesa ni tsikhaafu, siinga
alekha umukhaana uyo.
Lubaluba, niye waakaanila
kamapeesa ni tsikhaafu, weetsiila.

##
Babakaanisi bano baakwaarisa
umukhaana bikwaaro biilayi,
baamuyila mu lubili, baamwoolesa
w’omwaana we kamafuki ke
buyiinga.
Mu mbuka ifwiiti iri, balaanga
basaali b’omukhaana, baakhola
kamayiiya ke khuubatubaasa
boombi atweela mu bukhwaale.

##
* License: [CC-BY]
* Text: Shakira Bodio
* Illustration: Wiehan de Jager
* Translation: Cornelius Wekunya
* Language: myx
