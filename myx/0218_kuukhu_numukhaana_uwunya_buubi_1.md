# Kuukhu
n’umukhaana
uwunya buubi

##
Namoome aaba umukhaana
ubonekha buulayi naabi, ni
kuukhuwe aaba uwe shiisa naabi.


##
Kuukhu we aayila imbuka ndeeyi
nga akholela Namoome shitweeya
shishibonekha buulayi. Namoome
naye waakanatsaka naabi
khuukwaara shitweeya isho.


##
Bakhaana babaandi be khu
shisiintsa isho bawaambila
Namoome libuba lwe shitweeya
sheewe.
Bambaasa bari khali shibeele
shiilayi khuushimurusakho.
Ne shaaba shihangafu khuurusa
khu muundu tsingubo tseewe nga
waatsikwaarire.


##
Kumutikhinyi mutweela, bakhana
bano balaanga Namoome khuutsya
ni nabo basubile atweela mu
kheetsi khakhaaba aambi. Nga bali
khu luutsi boosi beyabulamo
bitweeya byaabwe, nio bilekhe
khukhwoonekha ta.
Lwanyuma boosi betuumbula mu
meetsi, baaba nga behanyakila
kameetsi khuumalakho imbuka.


##
Baamala khuusuba. Umuraangilisi
we bakhaana be libuba abo
waatuuma shitweeya sha Namoome
mu luutsi, aambi ni shiifwo
shishabamo kuuremu kuboofu
naabi.
Baryo bakhaana abo baalekha
Namoome nga ali khu ndulo khwe
luluutsi alila kamasika.


##
Kuuremu ukwo, kwaawulila
umuundu alila. Kwanyololokha
kwaarura ibulafu, kwaabona
umukhaana umumiliwu Namoome.
Kila kumila shitweeya ni Namoome
mweene.


##
Ne she khabi indayi
khulw’omukhaana, kuuremu
kwaalekha khuun’gayilwa
shitweeya ta. Kila kufuutsa
shitweeya atweela ni Namoome.
Namoome ni shitweeya baabawo
khu ndulo khwe luluutsi, nga
wetsuulekho kamalusi ke muunda
mwe kuuremu. Kamalusi kano nga
kawunya buubi naabi.


##
Khaangukho Namoome wakwaara
shitweeya sheewe
shishiwunyaalikhana buubi isho,
waatimaka ingo isi basaali beewe.
Weemba kumweenya ari,


##
“Maayi intsikulilewo kumulyaango, indi khuuwunya buubi!
Maayi , intsikulilewo kumulyaango, indi khuuwunya buubi!
Indi khuuwunya buubi naabi!
Maayiwe waawulila kumweenya kwa Namoome, waatima waarura
ibulafu we ntsu yaabwe. Weelamo kumweenya ukwo isi
umukhaana ari,
“Rurawo tsya! Uli khuuwunya buubi!
Rurawo tsya! Uli khuuwunya buubi!
Rurawo tsya! Uli khuuwunya buubi naabi!”


##
Namoome wawulila kumutaambo
kumukali. Aryo waatimaka waatsya
wa seengewe ni khootsawe.
Baamuwulila nga eemba,


##
“Intsikulilewo kumulyaango! Indi khuuwunya buubi!
Intsikulilewo kumulyaango! Indi khuuwunya buubi!
Indi khuuwunya buubi naabi!.”
Nabo baatima baarura ibulafu we ntsu yaabwe. Beelamo ni
kumweenya isi Namoome bari,
“Rurawo tsya, uli khuuwunya buubi!
Rurawo tsya, uli khuuwunya buubi!
Rurawo tsya, uli khuuwunya buubi naabi!”


##
Namoome aaramisa khuutsya wa
kuukhu yonyene.
Ne kumwoyo kweewe kwaba
kwetsuule kumutaambo.
Weyambaasa ari, mbaawo
umuundu namutweela abe unyala
khuuloleelela umukhaana uuwunya
buubi uyo ta.


##
Ne kwaluno, sishaba shiryo ta.
Kuukhuwe s’aamuwoona ta.
Kuukhuwe aabukula kameetsi
waasiinga Namoome ni shitweeya
sheewe. Waakhola buli shiindu
shaaba nga shiwunya buulayi naabi.


##
Namoome waamenyatsa ni
kuukhuwe khuumala kimiiko
kimikali naabi.
Shifukhu shitweela, umusooleli
w’omuyiindifu mutweela
waamukana, waamuloomba ari
amuyile nga umukhasi.


##
Basaali ba Namoome baawulila khu
bye bukhwaale bino, kila baloomba
Namoome bari akobole ingo,
amenye mu ntsu yaabwe.


##
Namoome waashebulila imbuka isi
aawunyila buubi naabi.
Waashebulila isaambo isi
baamubirisamo.
Kila ababoolela ari, s’anyala
waatsya khuumenya ni nabo luundi
ta.
Namoome waaloma ari, “Basaali
bali ni khuukana babaana baabwe,
abe yakhaba nga bali khuuwunya
buubi naabi barye!”


##
Ne shonyene ndi, Namoome
aalaanga kuukhuwe khukhwiitsa
khuumenya ni nabo mu ntsu
yaabwe, iy’omusooleli
w’omuyiindifu.


##
Shino shangaasa naabi kuukhuwe, luundi wewulila buulayi naabi, naluundi wewulila nga ali
umuundu umukhulu naabi!!


##
Kuukhu n’umukhaana uwunya
buubi
* License: [CC-BY]
* Text: Southern African Folktale
* Illustration: Catherine Groenewald
* Translation: Cornelius Wekunya
* Language: Lumasaaba
