# Tsingukye
tsitsakyeendaana
eyi ni neeyi

##
Babaandu be mu shaalo she
buuyu bufwiiti baarakikha
khuulekha khuba baasangaafu
ta.
Tsisolo tse mwirome tsaarakikha
khukhwiitsatsaka ni
tsibariisariisa.


##
Tsisolo tsino tsalyatsaka biilime
byaabwe byoosi, ni lulala abe
tsisuta ni babaana baabwe.
Abe shili shiifwo shikosi naabi
khuumenyamwo. Ne abe
babaandu bano banyala
khuutsya waheena?


##
Babaandu be muungo
mutweela baafuna she
khuukhola.
Shaba shihangafu naabi
khuunyoola biilyo mu ngoongo.


##
Bisiinyo byatsowa akari muufwa
tse kimibaale.
Bisaala byatsowa khu ndulo
khwe tsingoongo.
Basaali baraakikha khuureka
butuuyu, ni babaana nabo
bawaambisatsaka binywiinywi.


##
Babaandu be tsiingo tsitsiindi
baabona isaambo isi be
muungo mwe mu ngoongo
baamenyatsaka buulayi. Kila
umuseetsa alomela umukhasi
weewe ari, “Buulamu buli
buulayi mu ngoongo. Waakha
khukhwiitsa ibweene iyo nawe.”


##
Lubaluba tsiingo
tsitsamenyatsaka imaayo we
tsingoongo, nabo baniina mu
ngoongo. Buli muungo
mwaafuna lifuluma lye
khuumenyamwo, bewulila
buukhafu buulayi luundi nga
bewulila buulayi naabi.


##
Khaangukho, babaana
baarakikha khukhwikaamaka
khu mabaale, ni khuunyoola
kamatuunda mu misaala. Abe
banyalisa khukhwisuungwaara
mu sakya tse kimisaala nga
tsikhobe ni tsikhola.


##
Mbolambola, bibiindu
byaarakikha khushuukha.
Khuukanikha mu baana
khwaboomba, khukhwaniaaka
nga khwaaba khuukali.
Baakhulu babeene nabo
benyoola nga kamoolu kaabwe
keloosela khuuba kamaboofu,
naluundi kimibili kyaabwe nga
kili khukhwiitsulakho bubwooya.


##
Buli mbuka isi
baalolanatsakakho, bebona nga
kameeno kaabwe kasongokha
naabi. Baarakikha
khuukyeendela khu bikyele
bine.


##
Baryo beekyela bibuumbe
bishaakha abe byeesi umuundu
yeesi aakhabonatsakakho mu
shifwo isho ta.
Bibuumbe bino nibyo byeesi ari
babaandu balaanga bari
Ingukye.


##
Imbuka yaabirawo nga
tsingukye tsimenya mu
mwikhoyo. Tsiryo tsaakamisa
khuutimisa butuuyu,
tsaarakikha khuulyatsaka bye
mwiloba.


##
Tsebilila luulomo lwe khuukanikha. Tseyabulamo tsingubo
tsatso lwekhuuba bikyele byatso ni kamakhono keene
byaba byetsuulekho bubwooya.


##
Ne tsaaba nga tsishebulila tsiri
lutweela tsabakho babaandu.
Tsaaba nga tsilolana kamoolu
kaatso kamaboofu, tsaaba nga
tsiitsekhelela tsonyene busa.


##
Ne tsingukye sitsakana naabi
khuutsekha ta. Tsiryo tsaaba
nga tsiisutaka mu ngaaki ni aasi
lwe lirima liikali.
Lwanyumakho, tsingukye tsino
tsaalekha khunyala khuumenya
atweela ta lwe
khukhwiitsekhelela ni lirima
liikali. Isho shaakila buli ingukye
ni muungo mwayo yaatsya
yaamenya iyo yonyene.


##
Shisheene isho nisho shishikila tsingukye tsimenya mu bukuuka bukyeekhe ni
shaleelo shino, tsaalekha khumenya nga linaambo lye tsingukye ta.


##
Tsingukye tsitsakyeendaana eyi ni
neeyi
* License: [CC-BY]
* Text: Southern African Folktale
* Illustration: Benjamin Mitchley
* Translation: Fabian Wakholi
* Language: Lumasaaba
