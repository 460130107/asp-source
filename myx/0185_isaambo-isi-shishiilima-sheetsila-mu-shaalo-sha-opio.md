# Isaambo isi shishiilima sheetsila mu shaalo sha Opio

##
Khaalekho, yaba mbaawo
shishiilima mu shaalo sha Opio ta.
Babaandu abe batsya khukona nga
baaboone baaluwile, namwe
baraamba nga bali meeso.

##
Shifukhu shitweela, Opio waatsya
khuyiima ni tsiimbwa tseewe.
Lubaluba tsiimbwa tsafumbusa
ikhisi tsakitimisa. Opio naye
waatsoongakho. Waatima khuumala
imbuka ndeeyi.
Buli isi aawulila nga waaluwile,
ekhala aasi wawolakho, ndi nio
wenyukhilisa luundi. Ne s’aatuya
tsiimbwa tseewe ta.

##
Lwanyuma lwe khuubirawo bifukhu
biikali, Opio wenyoola nga ali mu
shaalo shiindi busa. Wakyeenda
waatsya khu ntsu iyaba ili aambi,
waaloma mweenewo ari,
“Naatimisile ikhisi khuumala imbuka
ndeeyi. Indyo naaluwile naabi,
ingana khuuwolakho.”

##
Umuseetsayo waamulomela ari,
“Yikhala uwolekho. Unakana
unywekho indali?”
Opio yaba buulesa bwaamuminyile,
kila anywakho indali. Lwanyuma
waatsya waakona.
Nga n’aasisimukha mwiilo, Opio
s’aanyala khuubona ta. Wikula
tsimoni, n’afunyikhilila tsifuunda
ngali, ne nga s’abona buulayi ta.
Kila alomela umuweele indali ari,
“Iwe umbeele shakhunywa shiibi.
Sinyala khuubona buulayi nga
amataayi ta.”

##
Kila umweenewo naye amwiilamo
ari, “Mbaawo shiibi shoosi ta. Ari
shiilo/shishiilima. Iwe
mbakhubonatsakho shishiilima ta?
Nga buwaanga bwaatsiile,
shishiilima shiililisa.”
Opio waareeba bireebo bikali
bibiwaamba khu shiilima.
Waananikha khuushikana naabi.
Niye n’umusaalewe baakanikha
bwasheelakho.
Opio waakonayo luundi nga akana
abonekho shishiilima nga shikobola
luundi.

##
Kumutikhinyi kukweelakho, wareeba
musaalewe ari, “Ingola ndye nio
inyalise khuukhweesa shishiilima
naashiyila mu shaalo she weefwe?
Ingana babaandu baase babonekho
shishiilima.”

##
Musaalewe weelamo ari, “Nga
waaboone antsye abukabukana,
rakikha lukeendo ukoboleyo ingo
mu shaalo shoowo. Nga walolelele
iburaangisi yonyene, kane
shishiilima shikhuloondekho.
Ukhakhakakho wishebukha ta. Nga
wishebukhile, kane shishiilima
shikorewo.”
Opio naye waakhola nga
musaalewe n’aamulomela. Ashilo,
waarakikha lukyeendo
khuukhobolayo mu shaalo sheewe.
Wiwulila ari shishiilima
shaamuloondelekho.
Waakana eshebukhe, ne
wenyindaalila.

##
Nga noola khu shaalo she waabwe,
babaandu baarya naabi.
Baamureeba bari, “Opio, lufu shiina
lweesi ukhureerere luno? Kuundu
shiina kuumali kukukhulondelekho
oku?”

##
Opio waabeelamo ari, “Basaale
baase, kukuundu kuumali kuno
bakulaanga bari shishiilima. Kuli
khuubariisariisa inywe nga nase ni
kwandiisa khunyoowa.”
Opio walooselakho ari, “Ne kane
mukyelewo mukane shishiilima.
Buwaanga nga buliwo, khunyala
khuuraamba, ne nga shishiilima
sheetsile, khunyala khwakona
khwaawolakho.”

##
Iyo niyo isaambo isi shishiilima sheetsila mu shaalo sha Opio.

##
* License: [CC-BY]
* Text: Robert Ekuka
* Illustration: Wiehan de Jager
* Translation: Fabian Wakholi
* Language: myx
