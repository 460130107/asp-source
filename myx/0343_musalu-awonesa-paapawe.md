# Musalu awonesa paapawe

##
Aabawo khaalekho, yabawo
khakhaana khasiinde khatweela
kheesi balaanga bari Musalu, nga
khamenya ni paapawe bari Syooba.

##
Abe imbuka ifuura buukali, Syooba
ekhala ibulafu mu khunywa,
khukhwoolesa shiilo khukari, nga
Musalu ayilakho imbuka
khuumubona.

##
Buli mbuka isi paapa wa Musalu
akobolela ingo, aakhupatsaka
liyoombo ari, “Balebe, Balebe! Yiitsa
munjeete, namuunyu akana
khuundya.”

##
Ne buIi lweesi baawulilatsaka
Syooba nga akhupa liyoombo,
babekhali be khu shisiintsa
beetsatsaka, nga barura mu bulili
bwaabwe, nga baabaliile buyiingo,
kamafumo ni tsipaanga,
khuuwonesa Syooba. Ne buli mbuka
abe bamunyoola waameelile, nga
abawombesa busa.

##
Paapa wa Musalu weloosela ni
khuunywa ni khuukhupa liyoombo
lwe buyeeti shiilo khukari. Nabo
babekhali be mu shisiintsa
belooselatsaka khukhwiitsa ni
buyiingo, ni kamafumo, ni
tsipaanga, nga bakana khuuwonesa
Syooba. Ne buli mbuka nga
bamunyoola wameelile, nga
abawombesa busa.

##
Abe buli lweesi paapa wa Musalu
akobolela ingo mu shilo khukari,
Musalu awulila liyoombo ilyo,
lyaamusiisimusa mwiilo. Musalu abe
waamanya likono lya paapawe
buulayi naabi. Abe arekereesa
khukhwoolesa Syooba ni eetsa mu
shiilima woola aambi ni
kumulyaango kwe ntsu yaabwe.

##
Shiilo shitweela, Syooba waakobola
ingo nga wameelile, nga ni
shabatsaka busheele.
Ne kumuluundi kuno, abe
namuunyu weebisile aambi ni ntsu
yeewe. Syooba n’akhupa liyoombo,
namuunyu waamwiitsa
khuumwibwakala buubi naabi.

##
Syooba waantsuwa luukali lweene.
Ne babekhali baaloma bari,
“Syooba waakhuluwisile ni
buuwombesi bweewe.”
Baryo baashuukhila busa mu bulili
bwaabwe, baafuura liilo lyaabwe.

##
Nga ni shabatsaka busheele,
khukhwantsuwa khwa Syooba
khwasiisimusa Musalu. Musalu
waarekereesa buulayi ari awulile
paapawe oole nga ni shabatsaka.
Ne paapawe waalekha khwoola
aambi ni ntsu ta. Musalu wenyukha
wekhala, waarekeeresa buulayi
bubweene.

##
Musalu welomela ari, “Kwaluno,
ifwaana paapa wase ali mu bukosi.
Ari s’ali khuuuwombes ta.”

##
Musalu wesuta waarura mu bulili
bweewe. Wasyuula shitsikhi she
kumulilo khukhwaama mu mayika.

##
Musalu walaanga ari, “Paapa!
Paapa!
Mu buwaanga bwe kumweesi,
Musalu waabona paapawe nga
arekana ni namuunyu. Wenyusa
shitsikhi she kumulilo mu ngaaki.

##
Ni khukhwaamila abweenewo,
Syooba si elayo luundi khuutsya
khunywa ta. Ne imbuka yeewe
ifuura buukali, aakimalila mu
khukanikhila babaana be mu
maleekelo tsingano.

##
* License: [CC-BY]
* Text: Kanyiva Sandi
* Illustration: Benjamin Mitchley
* Translation: Milton Eridad Shissa
* Language: myx
