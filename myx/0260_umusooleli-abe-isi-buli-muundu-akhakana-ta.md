# Umusooleli abe isi buli muundu akhakana ta

##
Yabawo khaalekho, aabawo
umusooleli mutweela , uwaba
abonekha buubi naabi isi buli
muundu aakhakanatsaka ta, ingaba
ni basaali beewe beene.
Nga ali ingo ikhalatsaka yenyene,
nga basheewe bali khuulolelela I
Tivi.

##
Ni mwileekelo namwo ikhalatsaka
yenyene, nga basheewe bali
khukhwiinyaha.

##
Yaba nga batsiile khureera
tsikhaafu, niye abe akeendela
inyuma we basheewe, khulwe
khuuba nibo sibaakanatsaka
khuukeenda ni naye ta.

##
Lutweela waakhalawo khuukeenda
atsye, ne nga s’amanya isi anyala
khuutsya ta. Aryo akeendakeenda,
khukhwoolesa ni oola mu shisaali.
Waarakikha khukhwiyembelela, ne
aawulilatsaka buulayi nga
wambaasile ari mbaawo unyala
khuumukanikhayo ta, khuuba abe
mbaawo muundu uwamukanakho
ta.

##
Ne nga ali aambi khukhwoola mu
shisaali, khaaloosi, khakhaaba
khaasinya, nga khabonekha buubi,
khaamutsyayo. Khaaloosi
khaamukheesa naluundi, naluundi
khaamureeba shiina sheesi ali
khuukhola mu shisaali shishirisaka
isho. Umusooleli wesindukha nga
n’awulila khaaloosi
khamukanikhayo. Waaboolela
khaaloosi aria li khuutsya buli
aandu oosi isi anyala lwekhuuba
siyabawo umuundu yeesi abe
uumukana ta.

##
Khaaloosi khaamureeba oba nga
anyala waakanakho buyeeti.
Lubaluba waakheelamo ari, “E e e
e!” Khaaloosi khaamuloma khari
khashiili khuumuyeeta ta,
umusooleli akhakhoombe mu
bweeni mwakho khukhwoolesa ni
khabonekha buulayi naluundi nga
khaamiliwu.

##
Umusooleli s’aba ni she khuukhola
ta, khuurusakho khuukhoomba mu
bweeni mwe khaaloosi, nio afune
buyeeti isi akana. Aryo waarakikha
khuukhoomba liilo lyoosi
khukhwaama mu moni tsakho,
bukyaafu bwoosi khukhwaama mu
moolu mwakho, ni siinda yoosi
khukhwaama mu maru mwakho.
Aakhoomba mu moni mwoosi
khukhwoolesa khaaloosi ni khoola
khuubonekha buulayi naluundi
khaamiliwu.

##
Khaaloosi khaamusiima.
Khaamulomela khari, “Kane unyoole
bibiindu biilayi biikali naabi mu
shisaali muno, ne ukhabukulakho
shoosi ta. Kane ubukulekho
luulaandila lwonyene lweesi kane
unyoole.”

##
Umusooleli wandaaba tsindimo, nga akana abone
bibiindu byeene bino bibiili mu shisaali. Ne nga ashiili
khukhwiinjila mu shisaali ta, khaaloosi
khaamulaanga. Khaamulomela khari, “Musooleli,
kobola ano!” Naye waatima waakhakobolayo,
waakhaloma ari, “Ise niyooyu, niitsile.” Khaaloosi
khaamireeba oba nga waawuliile buulayi sheesi
khaamulomela. Khaamwililamo khari, “Inomele ndi
kane unyoole bibiindu biilayi bikali mu shisaali, ne
ukhabukulakho shoosi ta. Ingana undeerere
luulaandila lweesi kane unyoole.” Umusooleli
waafukiilila, kharyo khaaloosi khaamufukiilisa
khuutsya khwinjila mu shisaali.

##
Umusooleli wandaaba luundi
tsindimo, ne nga akana khwinjila
mu shisaali, waawulila likono
lilaanga, nga liloma liri, “Musooleli
kobola ano!” Aryo umusooleli
waarakikha khuulekha khumanya
sheesi khaaloosi khakana ta.
Waakobolayo butima. Khaaloosi
khaaloma khari, “Simanya nga
umbuliile buulayi ta. Inomele ndi,
kane unyoole bibiindu biilayi bikali
mu shisaali, ne ukhabukulakho
shoosi ta. Ureera luulaandila
lwonyene lweesi unatuya.”
Umusooleli waafukiilila, waatima
waatsya mu shisaali.

##
Ndi nga alingiile mu shisaali, waawulila likono luundi
nga limoma liri, “Musooleli! Kobola ano!” aryo
waakhakakho khuuminyaalila likono lino, ne nga ni
lyeloosela khuulaanga, aryo waakobolayo isi
khaaloosi.
Khaaloosi khaamuloma khari, “Ise sikhwiyikina ta.
Sinambaasa ndi kane ukhole sheesi ikhulomeele
khuukhola ta. Ikhuboolele ndi kane unyoole bibiindu
biilayi bikali mu shisaali, ne ukhabukulakho shoosi ta.
Bukula busa luulaandila lweesi unatuya ulureere.”
Ari awo umusooleli abe waarakikhile khuukhalalamo
lwe khukhwiilan’ganamwo. Aryo wandaaba luundi
tsindimo khukhwoolesa ninjila mu shisaali

##
Ne wenjiile mu shisaali, waabone
shibuumba nga shetsuulemo
kamapeesa. Waakabukula waakara
mu sawu mweewe. Lubaluba
wambaasa khu sheesi khaaloosi
khaamulomela khari ukhabukulakho
shishiindu shoosi ta, khuurusakho
luulaandila lwonyene.
Aryo waarusa kamapeesa
khukhwaama mu sawu yeewe
waakakobosa mu shibuumba.

##
Waanyukanyuka waabona tsingubo
tsimbyaakha tsindayi pyee.
Weyabulamo tsitseewe, wakwaara
tsimbyaakha. Luundi ndi
waashebulila sheesi khaaloosi
khaamulomela. Abweenewo
waatsirusamo, waakwaara
tsitseewe tsikhale.

##
Waalola eyi ni neeyi, waabona
luulaandila lulwaba lwaniaala
khulwe kumuumu. Wereeba ari
khaaloosi khatsya khukholela shiina
luulaandila ulu.Ne aambi ni
luulaandila lweene, aabawo
shibuumba shishiilimo biilyo. Biilyo
byaawunyaka buulayi, ni naye nga
intsala imuli buubi. Naye aryo nga
s’anyala khuulekha khulya biilyo
ibyo ta!

##
Ne nga nio alimalile khuulya biilyo
ari, waashebulila sheesi khaaloosi
khaamulomela. Waashebulila ari
khaamulomela khari yaandibukuule
luulaandila lwonyene. Aryo uri alola
nga aweentselesa luulaandila, nga
s’alubonakho ta.

##
Aryo waakobolayo nga awulila
buubi naabi, khuutsya aboolele
khaaloosi shishibeelewo. Ne ndi
nacho s’akhanyoolayo isi
aakhalekha ta.

##
* License: [CC-BY]
* Text: Phumy Zikode
* Illustration: Wiehan de Jager
* Translation: Fabian Wakholi
* Language: myx

This story is from the Family
Literacy Project in South Africa.
