# Umusaani
umukiboole,
Umukhasi
umukiboole

##
Aabawo khaalekho naabi, nga shiibala shishiili
shiyaakha, nga tsinjiinji tsimboofu
tsaabiimbilila shiibala nga ibulangiti, ni
kimisaala kimileeyi nga kyaayiwuta mu ngaaki


##
Mu shibala isho, mwabamo shisiba she
kameetsi kamamali kali tiii, nga kamaleeyi
naabi aasi, nga kakwalaala busa tsuu, naluundi
nga kaanyira tsii.


##
Aasi e shisiba shino, yabayo
tsindemu tsibili.
Indemu ndweela yaba imboofu,
nga ili ni kamafunyo
kamasaare, ne indala nga ili
ifwiitikho, luundi nga
imbolawolu


##
Shifukhu shitweela, aabawo ikhuungu iye
kamaani.
Lumweemwe lwaamulikha lwenjilila ilala aasi
mu shisiba. Isho shaakila kameetsi
kaawukhanamwo imbuka ifwiiti iri.
Tsindemu tsana tsabona shibala khu ngaaki,
nga shaayitsula kamakoondo, ni bibiindu bye
tsimbonekha tsitsikhali ndweela ta, atweela ni
bibipamburukha.
Ne kameetsi ni keelilisa, tsindemu sitsebilila
bumiliwu bweesi tsabonakho khu shibala ta.


##
Kila tsiilomela tsonyene tsiri, “Ifwe sikhunyala khweloosela khuumenya mu
shisiba shimali luundi shinyifu shino ta. Khayo khurure ibulafu, khubone shibala
nga ni shifwaana.”
Ne indemu injeekhekho yareeba iri, “Ne khunamenya khuryeena khu shibala?
Kane khwikhururire aasi khu nda tseefwe?


##
Ne iyashe yeelamo iri, “Binywiinywi bye mu
ngaaki singene bikhutsekhelele ifwe lwe
khukyeenda mbola. Sikane khwalaame aasi ta,
ne kane khukyeende.”
Mbolambola tsekanyulula. Tsaarakikha
khuusubila tweela tsoombi, tsaarura ibulafu,
khuutsya khu ngaaki isi buwaanga buli.


##
Nga ni tsoola khu meetsi khu ngaaki,
shishiindu shishikhabatsakawo ta
shaakholekha.
Imisya we kimikhiinga kyatso yaawukhamo
khabili, yaamamwo bikyele, bikhaandakilo, ni
tsintsala.
Khukhwaama mu makosi kaatso
mwarubukhamwo kamakhono, biikalabo ni
tsintsala


##
Benyoola nga sibashiili tsindemu ta, ne Umusaani n’umukhasi.
Ne ni baalolana, baasimana, baakanana.


##
Umukhasi waaloma ari, “Kane khutsye khwiyombekhele intsu yeefwe mu njiinji.
Buli kumutikhinyi khubonatsake inyaanga nga irura, khwoorere kumuumu.”
Umusaani naye waaloma ari, “Kane khwaayilise bunyaasi, ni bisaala. Kane khube
basaale be binywiinywi ni tsisolo tseene.”


##
Umusaani umukiboole yuno waaloma ari, “Yiitsa.”
Umukhasi umukiboole uyo naye waaloma ari, “Khaniitse.”
Baakyendela atweela baatsya mu shibala shaabwe shishaakha.


##
Umusaani umukiboole, Umukhasi
umukiboole
* License: [CC-BY]
* Text: Southern African Folktale
* Illustration: Jemma Kahn
* Translation: Milton Eridad Shissa
* Language: Lumasaaba
