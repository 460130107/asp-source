# Mũthenya wakwa wa mbee Ndũnyũ

##
Nĩkalaa ndũanĩ ya Kakuma, vandũ
vavyũ, ve mĩw’a mbiingĩ na mbũĩ
mbiingĩ kwĩ andũ. Ona ndũnyũ
ĩthĩwaa ĩngilu na tũtuka nĩ tũnini.
Andũ maingĩ matũmĩa kĩsululu kũthi
kũndũ kũndũ.

##
Mũthenya ũmwe mwaitũ nĩwambĩtie
na asya, “Mĩtambo, ũmũnthĩ
nũkũvikya mĩaka thanzatũ. Twĩna
mũthĩnzĩo waku.”
Nĩnakũlilye ,” nĩ mũthĩnzĩo mwaũ?
Nĩ mũthĩnzĩo mwaũ? “Ũnĩ nĩtũkathi
ndũnyũ Endoleti na tũkathi naku,”
mwaitũ nĩwasũngĩie. Mũthenya
wakwa wa mbee wakũthi taũni!
Nena ũtanu mwiingĩ ndyakoma
ũtukũ ũsu.

##
Mũthenya ũla watĩĩe nĩnongamie
katĩkatĩ wa mwaitũ na mwĩĩtuinya
nĩkĩte sulualĩ wa nginisi wa mbuluu
na tii sati ndune.
Nĩnew’ie nĩ kamũndũ kanini
nũngamĩte katĩkatĩ wa mwaitũ
mũtheke mũasa na mwĩĩtuinya
mũnene mũno na mũnou.

##
Mbasi embũsũu kwou nĩnekalĩle
mwaitũ.
Nũndũ wa ũvyũvu mwiingĩ na mũyo
mũvĩtũku nĩnakwatiwe nĩ mĩnoo na
nakoma nzĩanĩ ĩsu yonthe; ndyaona
kĩndũ.

##
Twavikie Endoleti sua ĩkuma.
Mwangonĩ kwaĩna kĩveti kyatesaa
masungwa. Ngalĩ ĩmwe kwaĩ aũme
elĩ malanasya makwasĩ moo nthĩ.
Ngalĩ ĩngĩ kwaĩ kĩveti kĩkuvĩ
kyakwete ndeke yakengaa.
“Mwaitũ, mwaitũ, ona ndeke ĩla!

##
Katĩ wa ndũnyũ kwaĩna kĩvanda
kĩnene kyatesaa mĩthemba mbiingĩ
ya matunda angĩ nde naona.
“Matunda aa metawa ata?”
nĩnakũlilye mwaitu. Nĩwolotile
amwe na asya, “ aa nĩ masungwa
na aa nĩ mavela. Nĩnalyũkile na
nasya, “namo aa?”

##
Katĩka matunda onthe nendie avoo
kũsinda angĩ. Nendie mũmbĩle na
langi wa mo. Nĩnolanĩlw’aa nũndũ
matonya kwĩthĩwa mesama.
Nĩnalyũkĩĩle mwaitũ na namũkũlya,
“nũtonya kũnzoea avoo ĩmwe?”

##
Amina kũnzoea avoo nĩnalekilye
kwoko kwake na nakwata ĩtunda na
moko monthe na nayũma.
Ndyaĩĩ naya ĩtunda na mũyo wana
ou ĩngĩ.
Kĩndũ kĩla naĩna vata nakyo saa isu
nĩ avoo yakwa.

##
Namina kũya avoo yakwa nĩnendie
kũnene na mwaitũ ĩndĩ ndyamwona.
Nĩnasisisye ngalĩ ĩla twaumĩte ĩndĩ
ndyaona mwaitũ na mwĩĩtuinya.
Nĩnasisisye ngalĩ ya kwoko kwa
aũme, na nasisya ngalĩ ya kwoko
kwa aka ĩndĩ ndyamona.
“Nĩmwambonea mwaitũ?”
Nĩnakũlilye iveti ila syaĩ vau vakuvĩ
syĩkũta maluu ĩndĩ syĩangwatĩĩa.
Nĩnanzĩe kũĩa.

##
Ĩvinda ĩnini yathela kĩveti kĩmwe
nĩkyangwatie kwoko na kyandwaa
vandũ vaĩ na syana ingĩ.
Mũndũũme mũnene waĩna kĩng’ee
kĩthungu nĩwangũlilye, “wĩtawa ata
kavĩsĩ?”
“Mĩtambo,” nĩnasũngĩie nendee
kwĩtĩkya methoi.

##
Nĩnolanĩlwe kana syana nasyo
nitesawa soko. Nĩnekie kũĩa na
nathyũka nĩsisye kana ve mũndũ
ũkũthooa syana vau lumunĩ.
Kavinda kanini mũndũ mũka ũmwe
nĩwokie na osa kana kamwe athi
nako.
“Yu ninyie natĩe kwoswa na ĩndĩ
ndikesa kwĩnũka ĩngĩ,” nĩna sũanĩĩe
na nanzĩa kũĩa ĩngĩ.

##
Ĩla new’ie wasya wa ũla mũndũũme
mũnene waĩna kĩng’ee kĩthungu
akwasya, “Mĩtambo eva?”
nĩnaendee kũĩa ĩnene.
“Nyie ndikwenda kũthi naku”
nĩnaisye ngũĩa na nasemba kuma
vala ve mũndũ ũsu.

##
Ĩla mwaitũ na mwĩĩtuinya mew’ie
ĩsyĩtwa yakwa nĩmasembie lumunĩ
ĩsu.
“Mĩtambo! Mĩtambo!” wasya nĩsĩ
nĩwetanie nanethĩie kana nĩ mwaitũ.

##
Nĩnekumbatĩle mwaitũ
Na mwĩĩtuinya asya, “Mĩtambo
twĩkũmanzaa tũkũnenge mũthĩnzĩo
wa ĩsyawa yaku.”
Nĩwaumisye ndeke ya mbuluu
ĩkũkengakenga mũvukonĩ.
“Ĩĩ nĩyaku” nĩwaisye.

##
* License: [CC-BY]
* Text: Timothy Kabare, Ursula Nafula
* Illustration: Catherine Groenewald
* Translation: Alice Oghana
* Language: kam
