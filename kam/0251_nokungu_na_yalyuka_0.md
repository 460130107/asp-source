# Nokũngũ na Yalyũka

##
Tene tene vyũ kwaĩ
mũndũ ũmwe ngya na
mũka wake. Maĩna kana
kamwe ka kelĩtu ketawa
Nokũngũ.
Nokũngũ aĩ mwanake
na mũthingu.
Asyai make
nĩmamwendete mũno.

##
Mũthenya ũmwe asyai
make nĩmavangie
kũmũtwaa kwa naũme
wake mũthui wetawa
Mũtonyama.
Inya nĩwamũseũvĩsye
kĩsikati kĩseo kĩna
malaa na ivungo na
wanyũa.
Nĩwamũseũvĩsye ĩsoa
ya wanyũa na ĩndĩ
amũtũma ndũanĩ ya
naũme.

##
Aendete Nokũngũ
nĩwethĩie kalũsĩ na
akakĩla akinyangĩte
mavia.
Mũingo Nokũngũ
nĩwakomanie na kelĩtu
kanini kekĩte ilai.

##
Kelĩtu nĩkamũkũlilye,
“Wendete kũ?”
“Nendete kũkethya
mama Mũtonyama,”
Nokũngũ nĩwasũngĩie
“Onakwa Mũtonyama nĩ
mama na nendete
kũmũkethya,” kelĩtu
nĩkaisye.
Kwou nĩmatembeie
vamwe.

##
Mendanga vanini kelĩtu
nĩkaisye, “kĩsikati kyaku
nĩkĩseo mũno na ĩsoa
yaku nĩyanake,
vatonyeka nenge nele.”
Nokũngũ nĩwaumisye
kĩsikati na ĩsoa yake na
anenge kala kelĩtu.

##
Ĩla kelĩtu kau kaumisye
ilai syako nakekĩa ngũa
sya Nokũngũ, Nokũngũ
nĩwonie kelĩtu kena
mwĩthe!
Nokũngũ nĩwew’ie w’ĩa
nũndũ nĩwamanyie
kelĩtu kau nĩyalyũka.

##
Nĩmatembeangie
vamwe na Nokũngũ
asya, “ndũngĩe kĩsikati
kyakwa na ĩsoa yakwa.”
Ĩndĩ yalyũka nĩyaisye,
“eka nĩkĩange nginya
tũvike mũtĩnĩ ũya.”
Nĩyaolotile mũtĩ wĩ
kĩĩmanĩ.

##
Ĩla mavikĩĩe mũtĩ ũsu,
Nokũngũ nĩwaisye,
“ndũngĩe kĩsikati
kyakwa na ĩsoa yakwa.”
“Mbekee tu nĩkĩange
nginya tũvike kalũsĩnĩ
kala katĩe,” yalyũka
nĩyaisye. Nokũngũ
nĩwetĩkĩlile nũndũ
nĩwakĩaa.

##
Nĩmavikie kala kalũsĩnĩ
na Nokũngũ eea
yalyũka, “vatonyeka
ndũngĩe kĩsikati kyakwa
na ĩsoa yakwa.”
“Mbekee tu nĩkĩange
nginya tũvike
kanyũmbanĩ kaala vala
iveti isu syile nthĩ,”
yalyũka nĩyaisye.
Kwou nĩmaendie na
mbee.

##
Ĩla mavikie kanyũmbanĩ
yalyuka nĩyalutile
Nokũngũ ĩtina na yeya
iveti ila syaile vau,
“syisyai kelĩtu kaa
kekĩte ilai. Kambatĩe
mũthenya mũima na
nenda kasyoke.”
Nokũngũ nĩwakwatiwe
ni nzoni na asemba
evitha kyũũnĩ.

##

Yalyũka nĩyendie
nyũmbanĩ ya
Mũtonyama na yamwĩa
“ninyie mwĩvau
Nokũngũ. Asyai makwa
mambĩie nũke kwĩkala
naku.”
Mũtonyama
nĩwathokisye mwĩĩtu
ũsu na andũ make
mekala nesa na ũthingu
na ĩla yalyuka. Ĩndĩ
Nokũngũ ekalaa kyũũnĩ
na kũya lĩu wa ngitĩ.

##
Kwi mũthenya Nokũngũ
endaa mũũndanĩ
akwĩvitha mbembanĩ na
akw’ina:
“Thĩna atĩ thĩna nyie.
Natũmiwe nĩ tata na
inya nũke kwĩkala na
mama Mũtonyama.
Nzĩanĩ nakomanie na
yalyũka na yoosa
kĩsikati kyakwa na ĩsoa
yakwa. Thĩna atĩ thĩna
nyie.”

##
Mũthenya ũmwe
mwanainyaa
Mũtonyama ũmwe
akĩtembea mĩundanĩ

nĩwew’ie wathi ũsu
mũseo na wa tei.
Ndamanya vala wathi
ũsu waumaa ĩndĩ avika
mũsyĩ nĩwatavisye
Mũtonyama ndeto sya
wathi ũsu.
Mũtonyama ew’a ũu
nĩwendie mũũndanĩ na

##
Nokũngũ
nĩwamũtavisye ũndũ
kwekĩkie, ũndũ yalyũka
yamũvenie ngũa syake
nzeo na yatumwa ekĩa
ilai.
Mũtonyama
nĩwamwosie na athi
nake kwake nake na
amũvitha nyũmba nzĩnĩ.
Mũtonyama nĩwesĩ
ũndũ ũkũkwatya
yalyũka.

##
Mũtonyama nĩwew’ĩte
kana mwĩthe wa
yalyũka nĩwendete ĩia
na ndwamba kũtia ĩia
ũtanywĩte ĩmwe.
Kwou nĩwatavisye aũme
make masimbe ĩima
ĩnene na makwĩyusũsya
na ĩia ĩwaatu.
Nĩwetie eĩtu onthe ma
ndũa moke masindane
kũtwĩla.

##

Mwĩĩtu ũla wekĩĩte ngũa
sya Nokũngũ
nĩwakwatiwe nĩ kĩthikii.
Ndendaa kũtwĩla ĩũlũ
wa ĩla ĩima nũndũ
nĩwesĩ mwĩthe wake
ũkew’a waũni wa ĩia.
Kwou nĩwalikile nyũmba
na oveanĩsya mwĩthe
na mwĩĩ wake alũmya
ũndũ vatonyeka.
Na ĩndĩ nĩwendie
kũlikana na eĩtu ala
angĩ.

##
Eĩtu nĩmanzie kũtwĩla
ĩũlũ wa ĩima ũmwe ĩtina
wa ũngĩ.
Ĩla ĩvinda ya yalyũka
yavikie nĩyatatie kũtwĩla
ĩla ĩima ĩndĩ mwĩthe
wayo nĩwathalĩkile
waĩkusya, waĩkusya,
waĩkusya, mũvaka ĩla
ĩianĩ ĩwatu.

##
Yalyũka yendee na
kwilita ĩianĩ ĩsu ĩwatu
aũme nĩmosũisye ĩima
na kĩthangathĩ na
mathika yalyũka.
Na ũsu nĩw’o waĩ
mũthya wa yalyũka.
Ĩndĩ Nokũngũ nĩwekalile
nesa na naũme kwa
kĩlungu kĩasa.
Ngewa yathelela vau.

##
* License: [CC-BY]
* Text: Alan Kenyon, Viv Kenyon
* Illustration: Wiehan de Jager
* Translation: Anna Kula
* Language: kam
