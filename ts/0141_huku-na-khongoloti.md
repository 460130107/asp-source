# Huku Na Khongoloti

##
Huku na khongoloti a va ri vanghana. Kambe a va tshamela ro phikizana. Siku rin'wana va tlangile ntlangu wa bolo ya milenge ku vona loyi a swi kotaka.

##
Vayile erivaleni ra mitlangu va sungula ku tlanga. Huku a yi hatlisa kambe a yi tluriwa hi khongoloti. Huku yi raherile bolo ekule kambe khongoloti ri hahela kule swinene. Huku yi sungula ku gungula.

##
Va twanana ku raha tiphenati. Ku sungule khongoloti ri va n'watipala. Huku yi kotile ku howisa golo yin'we ntsena. Nkarhi wu vuye wu fika wo va huku yi va n'watipala.

##
Khongoloti ri rahile bolo ri howisa. Khongoloti ri dirivula bolo ri howisa nakambe. Khongoloti ri ba bolo hi nhloko ri tlhela ri howisa. Khongoloti ri howisile tibolo ta ntlhanu.

##
Huku a yi khungivanyekile leswaku yi lahlekeriwile hi ntlangu. Huku a yi nga amukeli ku hluriwa. Khongoloti ri sungurile ku hleka hikuva munghana wa rona wa vilela.

##
Huku yi khunguvanyikile ku kondza yi pfula na nomo wa yona hinkwawo yi mita khongoloti.

##
Loko huku yi karhi yi famba, yi hlangana na mana wa khongoloti. Mana wa khongoloti a vutisa, "A wu n'wi vonanga n'wana wa mina?" Huku a yi vulangi nchumu. Mana wa khongoloti a vilela swinene.

##
Kutani mana wa khongoloti a twa xiritwana xi ku, "Ndzi pfune manana!" Mana wa khongoloti ri languta, ri yingisela kahle. Rito a ri huma endzeni ka khwiri ra huku.

##
Mana wa khongoloti a huwelela, "Tirhisa matimba ya wena yo hlawuleka n'wananga!" Khongoloti ri na nuho wo biha na ku bava swinene. Huku yi sungula ku vabya.

##
Huku yi gomela. Yi mita na ku tshutela marha. Yi entshemula yi khohlola. Yi tlhela yi khohlola. Khongoloti a ri nyangatsa.

##
Huku yi khohlola ku kondza khongoloti ri huma ekhwirini. Khongoloti na mana wa rona va kasa va ya tumbela ehenhla ka murhi.

##
Ku suka siku rero, huku na khongoloti va vile valala.

##
* License: [CC-BY]
* Text: Winny Asara
* Illustration: Magriet Brink
* Translation: Arnold Mushwana
* Language: ts
