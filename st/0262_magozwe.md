# Magozwe

##
Toropong e phetheselang ya Nairobi,
hole le bophelo ba tsotello ba hae, ho ne
ho dula bashanyana ba se nang mahae.
Ba ne ba amohela letsatsi ka leng ka
moo le neng le tla kateng.
Hoseng ho hong, bashanyana ba ne ba
pakela dimmata tsa bona ka mora ho
robala dipheivementeng tse batang. Ho
iphuthumatsa, ba ne ba besa
mollo ka matlakala.
Hara sehlopha sa bashanyana ho ne ho
le ya bitswang Magozwe. E ne e le yena
e monyenyane ho ba feta.

##
Ha batswadi ba Magozwe ba hlokahala,
o ne a le dilemo di hlano feela. O ile a
ya dula le malomae. Monna enwa o ne a
sa kgathalle ngwana. O ne a sa fe
Magozwe
dijo tse lekaneng. O ne a sebedisa
moshanyana enwa ka thata.

##
Ha Magozwe a ne a ipelaetsa kapa a
botsa potso, malomae o ne
a mo shapa. Ha Magozwe a ne a botsa
hore na a ka ya sekolong, malomae o ne
a mo shapa mme a re, “O sethoto haholo
hore o ka ithuta eng kapa eng.”
Ka mora dilemo tse tharo tsa tshwaro
ena Magozwe o ile a baleha ha
malomae. O ile a qala ho phela
seterateng.

##
Bophelo ba seterateng bo ne bo le thata
mme boholo ba bashanyana ba ne ba
sokola letsatsi ka leng ho fumana dijo.
Ka nako tse ding ba
ne ba tshwarwa, ka nako tse ding ba
shatjwa. Ha ba ne ba kula, ho ne ho se ya
ba thusang.
Sehlopha se ne se phela ka tjheletenyana
eo se neng se fuwa
ka ho kopa, le ka ho rekisa dipolasitiki le
dintho tse ding tse sebediswang
hape.
Bophelo bo ne bo le thata haholo ka baka
la dintwa tsa dihlopha tse lwantshanang
tse neng di batla
taolo dikarolong tse ding tsa toropo.

##
Tsatsi le leng Magozwe o ne a ntse a
sheba ka hara meqomo ya matlakala, ha
a tla fumana buka ya dipale e marantha.
O ile a tlosa ditshila ho
yona mme a e Kenya ka mokotlaneng wa
hae.
Tsatsi ka leng ka mora moo, o ne a e
ntsha a sheba ditshwantsho. O ne a sa
tsebe ho bala mantswe.

##
Ditshwantsho di ne di pheta pale ya
moshanyana ya ileng a hola ho ba
mokganni wa sefofane.
Magozwe o ne a dula a lora le motsheare
ka ho ba mokganni wa sefofane. Ka nako
tse ding o ne a ipona e le yena
moshanyana wa paleng.

##
Ho ne ho bata mme Magozwe a eme ka
thoko le tsela a ntse a kopa. Monna a tla
ho yena . “Dumela, ke nna Thomas.
Kesebetsa haufi le mona, sebakeng seo
o ka fumanang seo o ka se jang,” ha
rialo monna eo.
A supa ntlo e tshehla ka marulelo a
bolou. “ Ke tshepa hore o tla ya moo ho
ya fumana dijo.?” A botsa. Magozwe a
sheba monna, a ba a sheba ntlo.
“Mohlomong,” a rialo, a bile a tsamaya.

##
Ka mora dikgwedi tse ileng tsa latela,
bashanyana ba hlokang mahae ba
tlwaela ho bona Thomas moo. O ne a
rata ho bua le batho, haholoholo batho
ba phelang diterateng.
Thomas o ne a mamela dipale tsa
maphelo a batho ba bang. O ne a tiile
ebile a na le mamello, a se tala kapa ho
hloka tlhompho.
Ba bang ba bashanyana ba ile ba qala ho
ya ntlong e tshehla le bobolou ho ya
fumana dijo motsheare.

##
Magozwe o ne a dutse
pheivementeng a shebile buka ya hae ya
ditshwantsho ha Thomas a fihla a
dula pela hae.

“ Pale e bua ka eng? ”
ha botsa Thomas.
“ Ke ka moshanyana ya
bang mokganni wa sefofane,” ha
araba Magozwe.
“Lebitso la moshanyana ke mang?” ha
botsa Thomas.
“Ha ke tsebe, ha ke tsebe ho bala,” ha
rialo Magozwe a buela tlase.

##
Ha ba kopana, Magozwe o ile a qala a
phetela Thomas pale ya hae. E ne e le
pale ya malomae le hore na hobaneng a
ile a baleha.
Thomas ha a ka a bua haholo , mme ha a
ka a bolella Magozwe seo a lokelang ho
se etsa, empa o ne a
mamela ka hloko ka dinako tsohle.
Ka nako tse ding ba ne ba bua ha ba
ntse ba ja ntlong e la ya marulelo a
bolou.

##
Nakong ya letsatsi la tswalo la dilemo
tse leshome tsa Magozwe, Thomas o ile
a mo fa buka e ntjha ya dipale E ne e le
pale ya moshanyana wa mahaeng ya
ileng a hola ho ba sebapadi sa bolo ya
maoto se tummeng.
Thomas o ile a balla Magozwe pale eo
makgetlo a mangata, ho fihlela tsatsi le
leng a re,
“Ke nahana hore ke nako ya hore ke ye
sekolong ke ilo ithuta ho bala. O nahana
jwang?”
Thomas a hlalosa hore o tseba sebaka
seo bana ba ka dulang ho sona ba kgona
ho ya sekolong.

##
Magozwe a nahana ka sebaka sena se
setjha le ka ho ya sekolong. Ha e ka ba
malomae o ne a nepile ha a re o
sethoto haholo ho ka ithuta eng kapa
eng?
Ha e be ba tla mo shapa sebakeng se se
setjha? O ne a tshaba. “Mohlomong ho
betere ho itulela seterateng,” a nahana
jwalo.

##
O ile a arolela Thomas tshabo ena ya
hae. Ka mora nako monna eo a tiisetsa
moshanyana hore bophelo bo ka ba
betere sebakeng se setjha.

##
Yaba Magozwe o ya dula phaposing ya
ntlo e marulelo a matala. A arolelana
phaposi le le bashanyana ba bang ba
babedi.
Kaofela ha bona e ne e le bana ba
leshome ba dulang ntlong eo. Hammoho
le rakgadi Cissy le mohatsa
wa hae, dintja tse tharo,katse, le podi e
tsofetseng.

##
Magozwe a qala hoy a sekolong mme
ho ne ho le thata. O ne a lokela ho ithuta
haholo ho ba maemong
a ba bang.

Ka nako tse ding o ne a batla ho inehela .
Empa a nahana ka mokganni wa
sefofane le sebapadi sa bolo
ka hara dibuka tsa dipale. Jwaloka bona,
ha a ka a inehela.

##
Magozwe o ne a dutse ka jareteng ntlong
e marulelo a matala, a ntse a bala buka
ya dipale . Thomas o ile a tla ho tla dula
pela hae.
“Pale e bua ka eng?” ho botsa Thomas.
“Ke ka moshanyana ya bang mosuwe,”
ha araba Magozwe.
“Lebitso la moshanyana ke mang?” ha
botsa Thomas.
“Lebitso la hae ke Magozwe,” ha rialo
Magozwe ka pososelo

##
* License: [CC-BY]
* Text: Lesley Koyi
* Illustration: Wiehan de Jager
* Translation: Tseliso Masolane
* Language: st
