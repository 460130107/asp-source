# UNtando upha
abantu
iindatjana

##
Ekadeni uZimu wesibhakabhaka
uZimu, wavalela iindatjana
ngebhokisini lesigodo, phezulu
esibhakabhakeni.
Phasi emhlabeni abantu
bebanganazo iindatjana yeke
bebadanile.
Babawa isiswebu esihlakaniphileko
uNtando bona abasize.


##
uNtando wakhupha ede irhara
enamathelako, wayikhwela
bewafikela ezulwini.
“Zimu bengibawa iindatjana?”
abawa uZimu.
Kodwana uZimu wamhleka uNtando
athi, “Eh iindatjana lezi zidure
khulu, angeze wakghona
ukuzibhadela swebana.”


##
“Zizokubiza malini iindatjana?”
kubuza uNtando.
“Kufanele ungilethele ezintathu
iinlwane ezingakajayeleki begodu
ezibukhali,” kuphendula uZimu,
"ingonyama enamazinyo abukhali,
unondovu otinyako, nenyoka
engaginya umuntu aphelele.”
Ahleka bewahlekisisa. Bekaqabanga
bona iindatjana zakhe ziphephile.


##
Yeke uNtando wehla ngerhara
yakhe ehlela emhlabeni. Aqabanga
bewaqabangisisa bewaphuma
neqhinga.
Agubha umgodi, awuvala
ngamataka nangensila ukuthi
ufihleke, wayokudla ukudla
kwentambama ekhaya.
Ekuseni, wathola ingonyama iwele
ngemgodini wakhe. Yakwata
yarhwabha emahlangothini
womgodi beyabhalelwa kuphuma.


##
“Iza ngikurhelebhe mnganami!”
kwatjho uNtando. “Lala phezu
kweengodo lezo ngzokudosa
uphume.”
uNtando watanta ingwenyama
ngerharakhe enamathelako
amdosela phezulu ezulwini kuZimu
wesibhakabhaka.
Kodwana uZimu wamhleka wathi,
“Ziphi ezinye ezimbili?”


##
Yeke uNtando wabuyela emhlabeni
azokuzuma isbandana sesibili.
Aqabanga bewaqabangisisa
bewaphuma neqhinga.
Wathatha irhabha walithela
amanziwaya la ekuhlala unondovu
khona. Wathela isidleko ngamanzi.
Nakaqeda wasika iqephe lesihlahla
sebhanana alibambela ehloko
nakaqeda naye wazithela
ngamanzi.


##
Abizela ngaphandle unondovu, ”Yey
nondovu! Iza uzokbona! Izulu
liyana! Gijimani ningene
ngaphakathi kwerhabha khona
ningazokuba manzi."
Abonondovu abazwani namanzi,
boke baphelela ngerhabheni laka
Ntando.


##
uNtando wavala msinyana ngerhara
yakhe enamathelako bona
abonondovu bangaphumi nanoma
bangazama kangangani.
Abaphakamisela phezulu ezulwini
ukuyobakhombisa uZimu
wesibhakabhaka.
Kodwana uZimu wamane wathi,
“Siphi sokugqina?” (Akhange ahleke
nakancani).


##
Yeke uNtando wabuyela emhlabeni.
Aqabanga bewaqabangisisa
kodwana azange aphuma neqhinga.
Wayokubuza umkakhe
obekanamaqhinga amahle.
Bobabili bathola itaka elidege
nemivino eqinileko.
Bathe nabafika duze namanzi
lakuhlalakhona inyoka baphikisa.
“Itakeli lide!”
“Awa, alisilide!”
“Iye, lide!”


##
Kungasikade inyoka yavela yabuza
bona kubangwani.
“Bengiphikisana nomkami, "Kutjho
uNtando. “Athi itakeli alisilide
ukudlula wena. Kodwana mina
angivumi."
“Vele ngimude ukudlula itaka lelo!”
kutjho inyoka.
“Ngimude khulu! begodu
ngiyinyoka ekulu! Lalisa itaka lakho
duze nami simede."


##
Yeke uNtando wenza njalo
abophelela inyoka ngemivino
etakeni bona iluleke.
Uthe nakaqeda ukuyibopha
uNtando wayisa inyoka ezulwini.


##
uZimu kwakufuze avume ngombana
uNtando ubhadele inani lakhe.
uZimu waya ebhokisini lakhe,
wavula isivalo wanikela uNtando
zoke iindatjana.
uNtando waziphakamisa
ngobukutani waziletha phasi
emhlabeni.
Abelana ngazo nomkakhe nezinye
iinlwane nabantu.
Iindatjana ngezokucocwa ingasi
ukuvalelwa ebhokisini.


##
* License: [CC-BY]
* Text: Ghanaian folktale
* Illustration: Wiehan de Jager
* Translation: Sifiso gumede and promise khoza
* Language: isiNdebele
