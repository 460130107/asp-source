# ‘Aza'bo, Ba aza be ri

##
Ndra drio agu azi ci je ima oku ra, te
yi esu lu yima mva alu. Yi ‘da mva
nde ma ru Azabo i. Agu nde pi ndra
ima oku ni be ndri pi yi oce ti pie.

##
O'du alu Azabo ni ndri yi ofuria
amve, ndri azi alu ri ma o'yu ce eri
ma sati. Andri pe tini mu sindani je
dukania sati nde sozu. Azabo je
sindani 'di ra su ima sati ma jebaa.

##
Erini emviria akua, esu anzi yi
mupira aviria. Fi mupira avi yi pie. Yi
ni aviria sindani e'de jebaa risi ra
avi te. Ca akua ra ece ima andri ni
e'yo i 'ye pi 'di ra. ”Saa vile risi i'ba
sindani karatasi ma rua.” Andri ri eri
zi dika dika kini, ”Fi mi ma dria ra
ya?” Azabo ri omvi, ”Ee, mama, fi
ma dria ra.”

##
Drusi 'dini, mva 'di 'du emvu muzu yi ebe zu. Ka mu yi okoo emvu
ma alea 'bo, ra emvu ma rua karatasi si ka ji yi akua ndo. Karatasi
'da nga odu ra emvu e'de vaa andi nyirinyiri. Mva 'di aza de ima ru
ni yo ri le adusikuni te yi aluni ji akua ku ye. Ca akua ra ece ima
andrini e'yo i 'ye piri.
”Andri nga 'yo eri ni awoko si kini, ”Ma mvi la, sawa vile risi i 'ba
emvu mi ma dria.”

##

##
O'du azi nduni si ati 'yo erini kini
ma mu ndri yi truu ji iribia. Aza'bo
kamu ndri yi otru alo tia risi 'bo, 'du
ndri 'ba ima dria! Ndri nga dri ni vii
ari be wa. Aza'bo nga tre kpere ati
zi a'di 'ye eri ni ya ri. Aza'bo ece
e'yo i 'ye pi ri ra.
Ati 'yo eri ni kini, ”'Ba ndri 'yi azini
ose baka si.” ”Mi nga mi aza 'diyi ku
a'du ngarii?”
'Yo ima okuni ni kini i nga eyi odro
akua risi iri tro Aza'bo ka ima aza
'dayi ku ku ria. Aza'bo ma andri ovu
ima ciri.

##
Drusi dini dika, omu azi emu 'ba'di
yi vu akua. Agu 'di nga ima mvi ma
ti pee cua za jezu. Agu za ozi pi ri fe
za ra Aza'bo ombe za baka si e'do
se jizu akua. Nzu za nde be okposi
a'dusiku eri ma tipika 'yo te ma go
mbele. Mi ma ega nga di za 'da ca
akua 'dale ngoni yari.

##
Mva 'di mu kpi ima ati vu fe za dri
nia. Ati ma drinza, ni ata i 'ye
a'duru yari ku. Ati 'yo eri ni kini ma
mu lu ima afa yi tra ma da i ima
akua ri si ra. Andri kamu e'yo 'di eri
'bo, asi aku nde ku indi muzu ima
mva be.
Aza'bo nyo jokoni ma tile ji indi.
Aza'bo 'yo ima andri ni yi nga jotile
nderi ayu yima jo yisi ni sizu.

##
Yi e'do di yima aci muzu eri ma ati
vusi re ri. Muu aci izu kpere angu ni
biria te o'bii pari isu jo sizu ti. Yi nga
di tu o'du ko pati sia. Yi 'ba yima
jotile pati sia indi.

##
Yini ovuria 'bua pati sia, yi eri 'ba
azi yi ma o'duko vaa. Ori nde yi onzi
onzi. Ne agupi azini yi azia afa azi
pie gunia si tretre. Ori nde di yi onzi,
te yi mu ne ku jotile nzo e'dezu vaa
kpu. Ori si agupi azia 'da mbe yi
ongu dria apazu, te kuu afa te yi ma
dria gunia si 'dayi 'daa.

##
Aza'bo pi esi ima andri be vaa gunia
ale andrizu. Yi esu sende angiri
ambamba, bongo pie afa azi ndu
ndu ‘diyi pie. Ayiko fu di yi yini afa
esuzu karakara risi saaru.
Aza'bo 'yo ima andri ni kini, ”Agupi
'dayi oguo yi.”
Andri omvi kini, ”'Bama 'du afa 'diyi
ra 'ba ma apa denga agupi nde yi
egoo ama ndazu ku.”
Yi apa di yima afa 'diyi pie muzu
a'azu ayiko si 'dani 'dani. Oguo nde
yi teni egoo dika ku ye.

##
* License: [CC-BY]
* Text: Cissy Kiwanuka Luyiga
* Illustration: Catherine Groenewald
* Translation: Doris Maandebo
* Language: lgg
