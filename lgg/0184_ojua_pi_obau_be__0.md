# Ojua pi Obau be

##
Zamva azi ndra alu, ‘ba eri
omve Ojua ‘i. eri ndra o’a ima
ti’ba be enyati Ocoko a
O’du alu, Ojua ma adri pe eri
ma ti yi eji a’bulea.

##
Eri ni muria geria, fudri ima agii
be. Eyi mu jerea eja tra. Ojua le
mu eyi pie.
“Kirikiri, emima tee ma pati
asaro ‘di ma etia!” ‘yo eyi dri.
“Ma nga mu yi ebi ma adri ni.”
Eri ma agii leeni eri tee ku.

##
“Onzini yo, ma emi esu jere alia
ra”, Ojua ‘yo eyini.
Nzu ongu si yi ebi ji andri vu.
‘Da ma vutia, bi ‘ima agii ma
vuti jere alia le.

##
Bi geri mupi yia ri ma vuti. Yi
ma kala ‘daru si ri ma dria, geri
awa ‘i ndu ndu tre. “Geri ezoanji
‘dii ni biiri ngo ‘i?” ora ‘i dria le.

##
Pe gerii wala ri ma vuti bi ‘i. Mu,
mu, mu saa ezu, te esu ‘ima
agii ku.
Ande tu. Asi ri pati azi ma etia
avali. O’du ‘be eri ‘dasi.

##
Ojua kamu enga ‘bo, angu bi tu.
Ini alia, mile azi alifu alifu ru eri
lu. Obau cee eri kurumu.
Ori ni eri ndezu turi si, econi
owu ku. Le ‘ye apa, te obau ‘dii
ce eri omba be kurumu.

##
“Mi olo mi ku,” obau ambo
o’duko be ombaru ri ‘yo erini.
“Ika apa, ama mi nya ra.”
“Kirikiri, ikuu ma, ma mvi akua,”
Ojua a’i eyi.

##
Obau ‘dii ‘duu kani Ojua eyivile
akua oje alia – jo azi ondi ru,
foloko onyu ni anga zu drinia
‘dii be.
La’i va, ‘ye ‘i o’du ko.

##
Ini alia, eri obau ‘dii e’yo nze eyi
ma eselea. “Aci ‘bani odu ‘di
ngoni?” obau alu zi. Yi e’do a’di
‘bo?” “‘Ba otu afa woro ‘bo.”
“Ma eji zamva nde ri ‘i?”
“E,e!” obau azi ‘dii omvi. “Abiri
nde ‘dole ama ‘bo!”
Lee Ojua ji amve jo aliari si.

##
Obau ambo ri ‘yo, “Ma agii, emi
ma tenga. Emi ma ega azitaa
enyati Amani ‘di vile ri. Obau
alu nya nyaka a’dusi ku. Le ama
ove aku azi ‘dii nyaka nya ama
be.”
“Ma mu ama andripi omve,” eri
ma oku ‘yo.
“Ma mu ama atapiru ma anzi
omve,” oba werea ri ‘yo. “Ma
mu ama adripiyi omve ama
amvupi be,” azini ‘yo.
Ma te vile ‘de nyaka ma agai te.

##
Obau ambo ri ‘yo. Ri kaatia
obau azi ‘dii ne mu geri ndu ndu
si.
Asi ‘dale saa azo ru, obau ambo
ri e’do o’du ko acitia. Saa were
vutia, e’do ondroko se.
Ojua ma drileba eca ni. Te eri
nga fu ngoni ngoni ru obau
ambo ri ma agaia si? Eri ambo
ru tu, atri jotile ci.

##
Geri ci ri alu. Mbu uru obau
ambo ri ma ngukua si, apa
ongule eri ma pani ecozu eri
jizuri si.

##
‘Da ma vutia, obau azi ‘dii eca
ci. Nee e’yo ‘i’yepi ri. Nzu eri
ma vuti si, eyi di agbo si omba
si. zamva apa te.

##
Eri ni ‘e ca enyatiaria, agu
enyatia ‘dii nii eri ra, ngaa tre,
“Ojua, Ojua ni emu ‘da.”
Eri ma ati efu amve eri ma
andri be eri zi agate si, fee
awa’difo O’baapi dri eyi ma zi
ma tambazuri si.
“Ojua, Ojua, ama ega mi avi mi
idri ra!”

##
E’do zu o’du ‘da si, Ojua pi anji azi ‘dii be da dri oje alia ‘dale a’dusi ku.

##
* License: [CC-BY]
* Text: Sarah Nangobi
* Illustration: Wiehan de Jager
* Translation: Saidi Omar Dramani
* Language: lgg
