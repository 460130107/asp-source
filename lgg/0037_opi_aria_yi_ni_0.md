# Opi aria yi ni

##
Ndra drio, aria dria tra yi e’yo
otuzu. Yi le ndra ovu opi yini be
tro tro’ba ada azini anyapa yi le.
Aria ngo ma ovu opi ru ni ya?

##
“Yuku i. Eri okpo ru azini ena opi
ru ra.” Aria alu ni nga ‘yo ra.
“Yo, eri ma dria oku yo, dika ka
‘ba omve ‘dini eri ma oduko ni
e’u candi ru ambamba.”
“Ma ovu di oteto I adusikuni eri
ambo azini eri nyo kami le,”
aria azi etre ‘dini.
“Yo, Oteto econi saa ku. Le
azitaa si opi aria yi vile ri ma sa
indi.

##
“Ma ega le ma ma ovu opi ru
ma i.” Pikoki nga yo,eri ni I ma
so’bi obiria. “Andri ambamba.”
“Mi afu ambamba,” Emaa nga
omvi eri ni. “ Ma mile yi ambo
ambo aga aria dria yi ra. Le ma
ma ovu opi ru ma i.”
“Yo, Emaa mi I ku. Aria dria nga
tre dri nia. Mi fi mu o’duko ria
de etu ni efuria, o’biti si.

##
Ka’dinile,Aria ‘diyi o’bi e’yo nde
ama ti.
Aria azi alu ni nga di ondoa
azini eji kini, “Aria eco pi saa pi
uru bua ndeni ri ma eca opi ru
ni.”
“Ee, ee, aria dria nga e’do otre,
ani yi dria nga di saa uru ‘bua
lilia‘dale.

##
Amamu ‘du o’du alu sazu ‘be
nyaku dria ezu ndeni ri ma drile
si ndri ndri.
Yuku ‘du o’du iri aga ‘be ezu
ndeni ri ma drile si ra, sa iriti
emve ri ma drile si andilikandi,
bua uru.
Te Roko‘du o’du na, sa kpi, pa
soza kokoru, kpere etu vu ‘dale.

##
Sa aria azi ‘diyi ma drilea ‘bua
‘dasi ndri ndri ndeni. Aria azi
‘diyi ri roko ni eri otre ria, “Ma
uru ndeni, ma opi ru ma i!”

##
Te lu eri ma drilea le ru were
roko ri o’duko azi gaa ni eri ‘yo
ria kini, “cwi, cwi, cwi! Ma uru
ndeni, ma opi ru ma i.”
Aria ‘da de Oliakoroa i. Aria gaa
ndeni ri i.
Ekpa de i Roko ma opile okporu
‘da ma rua erini saa ria ‘bua!

##
“Emi eco ni di ma nde dika ku.”
Roko nga etre de eri di sa ria
olia alea ‘bua ‘dasi.
Sa, sa, sa kpere erini di eco ria
sa ria dika ku.
“Ma di uru ‘bua aria dria yini
ndeni yoo. Ma emi ma opi ni.”

##
Te aria azini gaa ni efu engazu
eri ma opilea.
“Cwi, cwi,cwi,cwi! Eri ma i yoo,
ma gaa ndeni ri i. Ma emi ma
opi ni ma i.”
Roko ande de di ambamba, eco
sazu ‘da ma drilea dika ku.

##
Ani Roko e’do di esa vaa vaa ru,
aria te gaa ‘di be kiri eri ma
opilea.
Awoko nya aria azi ‘diyi ma ale
eri ni onzi onzi.
Yi ri Oliakoroa ni te, lezu eri ma
opile ‘biko sizu vaa.

##
Te aria gaa ‘di ka mu awoko aria
‘dayi ma miletia ri ne ‘bo asi
i‘be mbele fizu ori ma ‘bile oku
ni ma alea.

##
“Mi ma mile ambo ambo ‘diyi si
mi ma te ‘bile ‘di ma ageyi azini
mi ma ebi eri, ka le efu amve
ria," aria azi ‘diyi ‘yo Emaa ni.
Emaa nga di ri ‘bile nde ma
tilea ‘daa.

##
Te etu ka mu e’do Emaa ma rua
vi ‘bo, o’du ‘be Emaa ni
mbeleko cici.
Aria gaa ri ene angu ‘bile tia
amve, esu Emaa ni o’du ko,
mbele ru, “hwi” aria sa te.

##
Emaa ma dri nza di e’yo aria
gaa ri ni apa zu eri dri ra ri si
ambamba.
Ani kpere andru eri di nyaka
nda ini lu ini si.
Etu si eri o’duko i, eri i ozi aria
azi ‘diyi si ozi ozi.

##
* License: [CC-BY]
* Text: South African Folktale
* Illustration: Wiehan de Jager
* Translation: Doris Maandebo
* Language: lgg

Adapted from a story in 'South
African Folk-Tales', by James A.
Honey, 2010.
