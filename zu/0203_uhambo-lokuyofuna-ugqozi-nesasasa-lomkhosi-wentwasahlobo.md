# Uhambo lokuyofuna ugqozi nesasasa lomkhosi weNtwasahlobo

##
Ayesedlulisile amakhaza asebusika.

Kwase kuzongena intwasahlobo endaweni yakubo kaNkanyezi.

Maduzane nje, izakhamuzi zase zilungisela ukugubha umkhosi wokwethwasa kwehlobo. UNkanyezi wayehlale elulangazelela kunazo zonke ezinye izinsuku lolu suku lokugubha umkhosi wokwethwasa kwehlobo.

##
Ngelinye ilanga wathi uNkanyezi ezihlalele nje, wezwa abantu abadala ababili bexoxa ngalo mkhosi."Abantu balapha eNdlovu abasenalo isasasa lokugubha umkhosi wokwethwasa kwehlobo," kuphawula omunye walaba."Singawugubha kanjani umkhosi wokwethwasa kwehlobo endaweni lapho abantu sebakhohlwa nokuthi lugujwa kanjani lolu suku?" kubuza omunye.

##
Kwamkhathaza lokhu uNkanyezi."Lizophinde ilanga libalele kanjani uma singasaculi ukulivusa ebuthongweni basebusika?" ezibuza yena.

Wahlala wacabanga isikhathi eside."Kufanele ngithole ukuthi yini ngempela esisilahlekele," wathatha lesi sinqumo."Kufanele ngihambe ngiyofuna izinto ezingabuyisa isasasa lokugubha lomkhosi kule ndawo yethu."

##
Abantu abadala bamnikeza izibusiso ngohambo ayezoluthatha.

Bamnika isikhwama ayezofaka kuso izinto ayezozithola. UNkanyezi wayenakho ukwesaba kodwa futhi ekholelwa ukuthi uhambo lwakhe lwaluzoba yimpumelelo.

##
UNkanyezi wahamba usuku lonke. Wayekhuphuka ehle imimango. Wawela umfula omkhulu egibela eqa amadwala acijile. Wahamba njalo edlula amathafa waze wayofika ngaphansi kwezintaba ezibomvu.

##
Kwathi kuhlwa, uNkanyezi wayefika endaweni enemibala namaphethini ayengakaze akubone ngaphambili.

Watshela abantu abadala bakule ndawo ngohambo lwakhe ukuthi wayehlose ukubuyisa ugqozi lokugubha umkhosi wentwasahlobo kubantu bakubo.

Umama walesi sizwe wapha uNkanyezi isipho. Wathi kuye, "Sikunika lopende ngothando olukhulu, nokuyiwona ozobuyisa umbala endaweni yakini esigqwalile engasenambala."

UNkanyezi wabonga kakhulu kubantu abadala wase efaka upende esikhwameni sakhe. Ekuseni ngakusasa waqhubeka nohambo lwakhe. Wayejabule kakhulu ngesipho sakhe sombala.

##
UNkanyezi wahamba usuku lonke ethubeleza ihlathi elinezihlahla ezinkulu.

Kwase kuqala ukuhlwa futhi engasaboni kahle. Wezwa umsindo wokukhala kwezigubhu. Wahamba washesha eya ngalapho kwakukhala khona izigubhu. Wayezwa sekuthi akadanse nakuba izinyawo zakhe zazikhathele.

##
Wazibona esefike endaweni kaBhubezi. Wafica abantu behlezi bezungeze umlilo futhi beshaya izigubhu becula. Wayengakaze awuzwe umculo omnandi kanjena.

Wafike walwethula udaba lwakhe kubantu abadala bakule ndawo. Wabatshela ngohambo lwakhe nokuthi wayefuna ukubuyisa ugqozi lokugubha imikhosi kubantu bakubo. UBhubesi wamcela ukuthi alale ngalobu busuku ukuze aphumule.

##
Ekuseni inkosi yabiza uNkanyezi."Mtanami," kusho inkosi, "Nasi isigubhu esingafani nezinye. Sidlala iculo elisha njalo uma uqala usishaya."

UNkanyezi wabonga kakhulu. Wathatha isigubhu wasifaka esikhwameni sakhe. waqhubeka nohambo lwakhe ejabule ngalesi sipho sakhe sokudlala umculo abantu badanse.

##
Ngosuku lwesithathu lohambo lwakhe, kwathi esadlula amadlelo ezinkomo zakhona ezinonile waqala ukuhogela okuthile. Kwabe kungugqongozi lwenyama. Wathi engezwa leliphunga kwaconsa amathe. Wahamba elandela lapho okwakuphuma ngakhona iphunga elimnandi lelo waze wayofika. Wafica abantu bendawo bemile bezungeze ogalaza bamabhodwe ayeshunqa isitshulu senyama. Lesi sizwe sasidume kakhulu ngokuhlale sibusa. Wayeqala ngqa uNkanyezi ukudla ukudla okumnandi kanjeya. Emva kokudla, waqala waxoxa ngodaba lohambo lwakhe. Wabatshela nokuthi wayehlose ukubuyisa ugqozi lokugubha imikhosi kubantu bakubo.

##
Ngakusasa umkhandlu wabapheki wamnika iziqholo zokudla ezazingaziwa muntu."Ndodakazi," kusho abapheki, "Uma usebenzisa lezi ziqholo zokudla, nakanjani abantu abayokudla ukudla kwakho bayokweneliseka! Sikupha isipho esiyokwenza upheke ukudla okunambithekayo."

UNkanyezi wabonga wanconcoza wathatha iziqholo wazifaka esikhwameni sakhe. Wayazi ukuthi usenakho konke ayekudinga. Wazizwa enomfutho. Wabe eseqala uhambo lwakhe lokubuyela endaweni yakwaNdlovu.

##
Wathi efika ekhaya izakhamuzi zaqoqana zamzungeza zifuna ukuzozwa ngohambo lwakhe. Waqala wabalandisa ngakho konke ayekubonile, wakuzwa kanye nalokho ayekudlile.

Wabe esevula isikhwama sakhe wabakhombisa izipho ayephiwe zona. Abantu bendawo bajabula kakhulu ukwamukela lezi zipho.

Ukwephana kwabanye abantu kanye nesibindi sikaNkanyezi kwaletha umbala, umculo nomdanso kubantu bale ndawo.

Ngaleyo ndlela labuya isasasa nogqozi lokugubha imikhosi endaweni yakwaNdlovu.

##
* License: [CC-BY]
* Text: Mosa Mahlaba
* Illustration: Selina Masego Morulane
* Translation: Zanele Zuma
* Language: zu
