# Ukuziphindiselela kweNgede

##
Lena yindaba yeNgede, nomfanyana owayehala uSibusiso.
Ngelinye ilanga uSibusiso wayeyozingela wezwa uNgede.
Umlomo kaSibusiso waqala waconsa amathe esecabanga uju.
Wama wazama ukulalelisisa, wayifuna waze wayibona inyoni ihlezi
emagatsheni esihlahla phezulu.
"Chitik-chitik-chitik," Kusho inyoni encane idiniwe, indizela
esihlahleni esilandelayo, nesilandelayo.
"Chitik, chitik, chitik," Iqhubeka nomsindo, ihamba ima
ukuqinisekisa ukuthi uyayilandela uSibusiso.

##
Emva kwesikhathi eside, bafika
esihlahleni esikhulu somkhiwane.
Ingede yagxumagxuma
emagatsheni. Yagcina
seyisegatsheni elilodwa yabheka
uSibusiso sengathi ithi, “Nakhoke!
Ulindeni?"
USibusiso wayengaziboni izinyosi
esihlahleni kodwa wayeyithemba
iNgede.

##
USibusiso wabeka phansi
umcibisholo wakhe wokuzingela
ngaphansi kwesihlahla, wacoshela
izinkunyana bese wabasa umlilo
omncane.
Ngesikhathi umlilo usuvutha kahle,
wathatha ukhuni olomile walufaka
enhliziyweni yomlilo. Lolukhuni
lwalaziwa ngokuba nentuthu eningi
uma luvutha. Wagibela esihlahleni,
ebambe ngamazinyo isidunu
esingashisi salolukhuni

##
Ngokushesha wezwa umsindo
wezinyosi zibubula. Zazingena
ziphuma embobeni yesihlahla,
esidlekeni sazo phela.
Ngesikhathi uSibusiso efika
esidlekeni sezinyosi washutheka
ukhuni oluthunyayo embotsheni.
Zaphuma ngokushesha, zidiniwe
futhi zididekile. Zandiza zabaleka
ngoba zingazwani nentuthu, kodwa
ngaphambi kokuba zibaleke zaqale
zamzwisa ubuhlungu uSibusiso
ngokumtinyela!

##
Zathi sezibalekile, uSibusiso
washutheka izandla esidlekeni.
Wakhipha izandla sesigcwele
ikhekheba, eliconsa uju
olunamafutha, nenhlava emhlophe.
Ngokucophelela wafaka ikhekheba
esikhwameni ayesiphethe bese
wasigaxa ehlombe, waqala wehla
esihlahleni.

##
Ngokulangazelela, iNgede yabuka
yonke into eyayenziwa uSibusiso.
Yayilindele ukuba uSibusiso
ayishiyele ikhekheba ukubonga
usizo lwayo.
Ngokukhulu ukushesha iNgede
yasuka yahlala igatsha negatsha,
iya ngokusondelela phansi.
Ekugcineni uSibusiso wafinyelela
phansi.
iNgede yahlala phansi etsheni
eduze komfana elindele ukuthi
ayibonge.

##
USibusiso wacisha umlilo,wacosha umcibisholo wakhe wahamba
waya ekhaya eziba inyoni.
INgede yamumemeza ngokudinwa, "VIC-torr! VIC-torrr!"
UGingile wama wagqolozela inyoni encane,wahleka kakhulu.
“Uyalufuna uju, uyalufuna mngani wami? Ha! Imina engenze
wonke umsebenzi, ngaze ngathola nokutinyeleka. Kungani kumele
ngikuphe uju lwami olumnandi kangaka?” Wasuka wahamba.
INgede yathukuthela! "Ayikho enye into engingayenza! Kodwa
ngizoziphindiselela."

##
Ngelinye ilanga sekuphele amasonto ambalwa, uSibusiso
waphinda wezwa umsindo weNgede. Wakhumbula loluya luju
olwalumnandi, walangazelela ukuyilandela inyoni futhi.
Emva kokuba iNgede imholile uSibusiso kwaze kwaba sekupheleni
kwehlathi, iNgede yama yaphumula esihlahleni sameva.
"Ahh," kucabanga uSibusiso. “Kufanele ukuba isidleke sikuso lesi
sihlahla." Ngokushesha wakha umlilo omncane waqala wanwebela,
isikhuni esesibambe ngamazinyo. iNgede yama yabukela.

##
USibusiso wanwebela, ezibuza ukuthi kungani pho engawuzwa
lomsindo ojwayelekile wokububula kwezinyosi. “Mhlawumbe
isidleke sisekujuleni kwalesisihlahla," ezicabangela.
Wadlulela kwelinye igatsha. Esikhundleni sokuthola isidleke
wazithela ebusweni bengwe!
Ingwe yathukuthela kabi ukuthi iphazanyiswe ebuthongweni bayo.
Yavula amehlo, nomlomo yaveza amazinyo amakhulu acijile.

##
Ngaphambi kokuba iNgwe imudle uSibusiso, wehlika ngokushesha
esihlahleni.
Kulokho kushesha kwakhe wageja igatsha lesihlahla,
wabhamazeka phansi, wakuquka iqakala. Waxhugeza ngakho
konke okusemandleni.
Ngenhlanhla yakhe, iNgwe yayisaphethwe ubuthongo ukuthi
ingamusukela.
Ingede kwabe sokungu kuziphindiselela kwayo.
Kanti noSibusiso wafunda isifundo.

##
Abantwana nabazukulu
bakaSibusiso uma bezwa indaba
yeNgede, bayihlonipha kakhulu.
Njalo uma beyotapa izinyosi
bayaqinisekisa ukuthi bashiya
ikhekheba lekhethelo kwiNgede!

##
* License: [CC-BY]
* Text: Zulu folktale
* Illustration: Wiehan de Jager
* Translation: Phumy Zikode
* Language: zu
