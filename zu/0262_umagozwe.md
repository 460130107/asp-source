# UMagozwe

##
Edolobheni elinyamfukayo iNairobi, kude
le nempilo yekhaya enokunakekela,
kwakuhlala iqembu labafana
abangenamakhaya. Kubona usuku
lwalufana nolunye.
Ekuseni ngelinye ilanga abafana
babeqoqa amacansi abo kade belele
onqenqemeni olubandayo lomgwaqo.
Babasa umlilo ngemfucuza ukuze
baxoshe amakhaza. Phakathi kwaleli
qembu kwakunomncane kubo bonke
uMagozwe.

##
Wayeneminyaka emihlanu kuphela,
khathi abazali bakhe beshona.Waya
kohlala nomalume wakhe. Indoda le
ayizange iyinakelele ingane.
Wayemncisha ukudla. Wayemenzisa
umsebenzi omningi olukhuni.

##
Uma ngabe uMagozwe ekhononda noma
efuna incazelo, umalume wakhe
wayemshaya. Uma uMagozwe ebuza
ukuthi angaya yini esikoleni, umalume
wayemshaya athi, “Uyisiduphunga
kakhulu ukuthi kukhona ongakufunda.”
Emva kweminyaka emithathu
yokuphatheka kabi, uMagozwe wabaleka
kwamalume wakhe. Waqala ukuhlala
ezitaladini.

##
Kwakunzima ukuhlala ezitaladini kanti
abafana babezabalaza nsukuzonke
ukuthola ngisho ukudla. Kokunye
babeboshwa, bashaywe.
Kwakungenamuntu wokubanakekela
uma begula.
Leli qembu lalisimamiswa imadlana
elaliyithola uma liyicela kwabedlulayo,
noma uma lithengisa ocwazi nokunye
okungabuye kusebenziseke.
Impilo yayibanzima kakhulu ngenxa
yezimpi namanye amaqembu abangayo
ayefuna ukuphatha izindawo ezithile
edolobheni.

##
Ngelinye ilanga uMagozwe ecinga
emgqonyeni kadoti,wathola incwadi
endala negugile. Wayithintitha eyisusa
ukungcola waseyifaka esikhwameni
sakhe.
Nsukuzonke emva kwalokhu
wayeyikhipha incwadi abuke izithombe.
Wayengakakwazi ukufunda amagama.

##
Izithombe zazixoxa indaba yomfana
owakhula waba umqhubi wezindiza.
UMagozwe wayehlala ephupha ngokuba
umqhubi wezindiza. Kokunye,
wayezibona eyilo mfana okuxoxwa ngaye
endabeni.

##
Kwakumakhaza uMagozwe emi
emgwaqeni ecela imali.Kwafika indoda
eyathi kuye, “Sawubona, nginguThomas.
Ngisebenza eduze kwalapha, endaweni
ongathola khona ukudla,”
Yakhomba indlu ephuzi enophahla
oluluhlaza okwesibhakabhaka.
“Ngethemba uzoya khona uzothola
ukudla?” kubuza indoda.
UMagozwe wayibuka indoda, wabuka
nendlu wasethi, “Mhlawumbe.” Wasuka
wahamba.

##
Ezinyangeni eziningi ezilandelayo,
abafana abangenamakhaya baze
bajwayela ukubona uThomas endaweni.
Wayethanda ukukhuluma nabantu,
ikakhulu abahlala ezitaladini.
UThomas wayelalela izindaba
ngezimpilo zabantu. Wayezimisela
enesineke futhi, wayengakaze abeluhlaza
futhi engenayo indelelo.
Abanye abafana baqala ukuya endlini
ephuzi nokuluhlaza beyothola ukudla
emini.

##
UMagozwe wayehlezi onqenqemeni
lomgwaqo ebuka izithombe encwadini
yakhe lapho uThomas efika ehlala eduze
kwakhe.
“Imayelana nani le ndaba?” kubuza
uThomas
“Imayelana nomfana obangumqhubi
wezindiza,” kuphendula uMagozwe.
“Ubani igama lomfana?” kubuza
uThomas.
“Angazi, angikwazi ukufunda,” kusho
uMagozwe kancane.

##
Kwathi lapho behlangana futhi
uMagozwe waqala ukuxoxela uThomas
indaba yakhe. Kwakuyindaba kamalume
wakhe nesizathu sokubaleka kwakhe.
UThomas kazange akhulume kakhulu
futhi kazange atshele uMagozwe ukuthi
akenzenjani, wayegcina ngokulalela
ngokucophelela.
Kokunye babexoxa lapho bedla endlini
enophahla oluluhalza
okwesibhakabhaka.

##
UMagozwe esezohlanganisa iminyaka
eyishumi, uThomas wamupha enye
incwadi. Kwakuyindaba yomfana
wasedolobheni elincane owakhula waba
umdlali webhola odumile.
UThomas wafundela uMagozwe le
ndaba izikhathi eziningi, kwaze kwathi
ngelinye ilanga wathi, “Ngibona ukuthi
sekuyisikhathi sokuthi uye esikoleni
ufunde ukuzifundela. Ubona kanjani?”
UThomas wachaza ukuthi kukhona
indawo ayaziyo lapho izingane zingahala
khona, futhi zifunde.

##
UMagozwe wacabanga ngale ndawo
entsha, nangokuya esikoleni. Kunganjani
uma ngabe umalume wakhe wayeqinisile
lapho ethi uyisiduphunga engeke sifunde
lutho?
Kwakuyothiwani uma eshaywa lapho?
Wayesaba. “Mhlawumbe kungcono
ngiqhubeke nokuhlala esitaladini,”
ecabanga.

##
Wacobelela uThomas ngovalo analo.
Kaningi emmisa isibindi ukuthi impilo
yakhe ingabangcono.

##
Kanjalo uMagozwe wathuthela
ekameleni endlini eyayinophahla
oluluhlaza njengotshani. Wayehlala
nabanye abafana babili.
Sebebonke ababehlala endlini
kwakuyizingane eiyishumi. Kanye noAnti
Cissy, nomyeni wakhe, izinja ezintathu,
ikati nembuzi endala.

##
UMagozwe wasiqala isikole
kwabalukhuni. Kwakukuningi
okwakufanele akwazi ukuze aficane
nabanye.
Kwakukekuthi akayeke. Kodwa
wayecabanga ngomqhubi wendiza
nomdlali webhola ezincwadini zakhe.

##
UMagozwe wayehleli egcekeni lendlu
eyayinophahla oluluhlaza, efunda
incwadi yezindaba yesikole. UThomas
wafika wahlala eduze kwakhe.
“Imayelana nani le ndaba?” kubuza
uThomas.
“Imayelana nomfana owaba uthisha,”
kuphendula uMagozwe.
“Ubani igama lakhe?” kubuza uThomas
“Igama lakhe uMagozwe,” kusho
uMagozwe emamatheka.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Margaret Nokuthula Zondi
* Language: zu
