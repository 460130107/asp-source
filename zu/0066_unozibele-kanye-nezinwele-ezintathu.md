# uNozibele kanye nezinwele ezintathu

##
Emandulo amantombazane
amathathu ahamba ayotheza.

##
Ilanga lalishisa kakhulu base
behlela emfuleni ukuyobhukuda.
Badlala, bethelana ngamanzi
ngesikhathi bebhukuda.

##
Kusenjalo babona ukuthi isikhathi
sase sihambile.
Baphuthuma bephindela emakhaya.

##
Bathi sebesondele emakhaya,
uNozibele wazithinta emqaleni
wathola ukuthi umgexo wakhe
wawungekho. Wayewukhohliwe!
“Ngicela ningiphelezele bandla!”
ebancenga. Kodwa abangane bakhe
bathi sekuhlwile.

##
UNozibele waphindela yedwa
emfuleni.
Wawuthola umgexo wakhe
waphuthuma ephindela ekhaya.
Kodwa endleleni waduka
ebumnyameni.

##
Buqamama wabona ukukhanya
okwakuqhamuka endlini.
Washesha wayakhona, wafika
wangqongqoza emnyango.

##
Wamangala kakhulu ukuthi kwavula
inja, yathi “Ufunani la?"
“Ngidukile ngicela indawo
yokulala,“ kusho uNozibele.
“Ngena ngaphakathi, ngale
kwalokho ngizokuluma!”,kusho inja.
UNozibele wangena ngaphakathi.

##
Inja yathi, “Ngiphekele!”
“Kodwa angikaze ngiyiphekele inja,”
kuphendula uNozibele.
“Phela ngale kwaloko
ngizokuluma!“ kusho inja.
UNozibele wayiphekela inja.

##
Inja yathi, “Ngindlalele umbhede!"
Nozibele wathi, “Angikaze
ngendlalele inja."
“Ndlala ngale kwaloko
ngizokuluma!",kusho inja.
uNozibele wawendlala umbhede.

##
Zonke izinsuku wayepheka,
ashanele, futhi ayiwashele inja.
Ngelinye ilanga inja yathi,
“Nozibele, namhlanje
ngizovakashela abangane bami.
Shanela la endlini, upheke bese
uwashe izingubo zami ngaphambi
kokuba ngibuye.”

##
Isikhashana nje inja isihambile,
uNozibele wathatha izinwele
ezintathu ekhanda lakhe.
Wabeka unwele olulodwa ngaphansi
kombhede, wabeka olunye unwele
emva kwesivalo, wabeka olunye
esibayeni. Wase wabaleka waya
ekhaya ngokushesha.

##
Yathi inja ibuya, yafuna uNozibele.
"Nozibele, ukuphi?" imemeza.
“Ngilapha ngaphansi kombhede,"
kusho unwele lokuqala. “Ngilapha,
emva kwesivalo," kusho unwele
lwesibili. “Ngilapha, esibayeni,“
kusho unwele lwesithathu.

##
Inja yavele yabona nje ukuthi
uNozibele wayeyicuphile.
Inja yagijima imfuna. Kodwa
abafowabo kaNozibele babeyilinde
nezinkulu izinduku.
Inja yabaleka yaphindela emuva,
ayiphindanga yabonakala kusukela
ngalelo langa.

##
uNozibele kanye nezinwele
ezintathu
* License: [CC-BY]
* Text: Tessa Welch
* Illustration: Wiehan de Jager
* Translation: Zimbili Dlamini, Phumy Zikode
* Language: zu
