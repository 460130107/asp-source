# Intombazanyana eyaba isicebi

##
Emandulo kwakukhona amantombazanyana
amabili ayeyizintandane, amagama awo kungo
Nana no Nanana. Babehlala endaweni
ewugwadule. Kulendawo lalomisile kungekho
ngisho izitshalo ukuthi badle. Babehamba
ibanga elide uma beyofuna ukudla

##
UNana wayethobile, ezithulela
futhi eyintombazanyana
ewusizo. Kodwa uNanana
wayeziqhenya, engalaleli
izeluleko. Wayengenandaba
nabanye abantu.

##
Bavuka ekuseni ngenye imini
kungekho lutho abazoludla.
Kwakufanele bedlile, ngakho ke
baphuma bahamba ngezindlela
ezahlukene ukuyofuna ukudla.

##
Kwakukhona isalukazi igama
laso kungu Nobuntu. Lesalukazi
sasidume ngokubusisa abantu
babe izigwili. Kodwa uNobuntu
wayenesifo sochoko. Wonke
umzimba wakhe wawugcwele
izilonda.

##
Endleleni uNanana wahlangana
nalesosalukazi, sathi,’’ kunjani
mzukulu wami? Uvelaphi?
Uyakuphi?"

##
Wayiphendula yonke imibuzo.
Khona manjalo isalukazi sathi,
ngifukule ungihambise emzini
wami ngizokutshela ukuthi
ungenzeleni uma sesifikile.
uNanana wakhombisa
ukungahloniphi esalukazini.

##
Waphendula wathi,’’ Ngincama
nokufa kunokuthi ngithinte
lezilonda zakho
ezinyanyekayo.’’Sazithulela
isalukazi samfisela uhambo
oluhle.

##
UNanana wahamba waze wafika
endaweni esabekayo
engajwayelekile. Kuleyondawo
kwakukhona amasongololo,
izinyoka,amacimbi nazozonke
izinambuzane ongazicabanga.
UNanana wayesekhathele futhi
engenamandla ngoba kwase
kuyizinsuku eziningi engadli.
Wathi uma ehlala phansi
zamthelekela izilwanyazana
zamudla.

##
Kuyona leyondlela uNana naye
wahlangana naleso salukazi.
Kodwa yena wajabula uma
ehlangana noNobuntu ngoba
kwabe kungumuntu wokuqala
ukuhlangana naye ohambeni
lwakhe olunzima. Ngokunjalo
isalukazi sambuza imibuzo
efanayo naleyo esayibuza
udadewabo uNanana.

##
UNana yena wavuma ukufukula
uNobuntu amhambise kwakhe.
’’ Wenze lokho abaningi
abahlulekayo ukukwenza,’’
kusho isalukazi. Khona manjalo
isalukazi samnika induku
samtshela ukuthi akabuyele
ekhaya, lapho eyofika kukhona
zonke izinto azifisayo.

##
UNana wajabula kakhulu
wabonga esalukazini, wagijima
eqonde ekhaya. Wafika kubo
sekunezindlu ezinhle ezintsha
ezinakhokonke okuhle
ongakucabanga nokudla
okuningi. Waphenduka isicebi
endaweni.

##
Noma eseyisicebi
akakhohlwanga udadewabo
uNanana , wamkhumbula
ngokuthi amzilele.
Wayecabanga ethi, “Uma
ungalaleli izeluleko zabantu
abadala ugcina emlonyeni
wendlovu.’’

##
* License: [CC-BY]
* Text: Salaama Wanale
* Illustration: Mango Tree
* Translation: Zimbili Dlamini and Family Literacy Project
* Language: zu
