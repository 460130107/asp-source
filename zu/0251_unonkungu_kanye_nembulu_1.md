# uNonkungu Kanye nembulu Alan Kenyon and Viv Kenyon

##
Kwasuka sukela, kwakunendoda
eyayihlupheka nomfazi wayo.
Babenengane eyodwa vo
yentombazane, igama layo
kunguNonkungu.
uNonkungu wayemuhle futhi
elungile. Abazali bakhe
babemthanda kakhulu.

##
Ngelinye ilanga abazali bakhe
bamhambisa kumalume wakhe
uMntonyama owayeyisicebi.
Umama kaNonkungu
wamthungela isiketi sekhethelo,
esinelibhini, nezinkinobho
kanye nobuhlalo.
Wamenzela nomgexo omuhle
owenziwe ngobuhlalu.

##
Endleleni uNonkungu wafica
umfula okwakumele awuwele
enyathela ematsheni.
Ngaphesheya komfula
wahlangana nentombazanyana
eyayigqoke itshali.

##
“Uyaphi?" kubuza
intombazanyana.
“Ngivakashela umalume wami
uMntonyama," kusho
uNonkungu.
“Kulungile uMntonyama
ungumalume wami, futhi nami
ngisendleleni evakashela yena,"
kusho intombazanyana.
Babe sebehambisana ke.

##
Bengakahambi nje ibanga elide
intombazanyana yathi,
“Isiketi sakho sihle kanye
nobuhlalu bakho. Ngicela
ungiboleke kengibulinganise.”
uNonkungu wakhumula isiketi
kanye nobuhlalo wanika
intombazanyana.

##
Ngesikhathi intombazanyana
ikhumula itshali layo igqoka
ingubo kaNonkungu,
uNonkungu wabona ukuthi le
ntombazanyana inomsila!
uNonkungu waqala ukwesaba.
Waba nesiqiniseko sokuthi
lentombazanyana iyimbulu.

##
Baqhubeka bahambisana.
“Ngicela ungibuyisele isiketi
sami kanye nobuhlalu ,” kusho
uNonkungu.
Kodwa imbulu yathi,
“Ngivumele ngibugqoke size
sifike kulesiya sihlahla."
Isho ikhomba isihlahla
esisegqumeni.

##
Bathi sebefike esihlahleni,
uNonkungu wathi kwimbulu,
“Ngicela ungibuyisele isiketi
sami kanye nobuhlalu bami.”
“Ngivumele ngisigqoke size
sifike emfuleni olandelayo,"
kusho imbulu.
UNonkungu wayesesaba,
wavuma.

##
Ekugcineni bafika emfuleni.
Waphinda uNonkungu wacela
imbulu, “Ngicela ungibuyisele
isiketi sami kanye nobuhlalo."
“Ngivumele ngisigqoke size
sifike kuleyandlu ehleli
omama," kusho imbulu.
Baqhubeka bahamba.

##
Bathi sebefika kuleyondlu
enomama, imbulu yashiya
uNonkungu yase ithi,
“Anibheke lentombazane
egqoke itshali. Kade ilokhu
ingilandela yonke indlela.
Ngifisa sengathi ingasuka la."
UNonkungu wayephoxekile futhi
ethukile, wase waya esibayeni
wayocasha.

##
Imbulu yabe seyiya endlini
kamalume uMntonyama, yafike
yathi,
“Ngingumshana wakho,
uNonkungu. Abazali bami
bangithumele ukuba ngizohlala
nawe."
UMntonyama wayemukela
intombazanyana. Yena
nomndeni wakhe bayiphatha
kahle imbulu.
Kodwa bandla uNonkungu
wayelala esibayeni edla nezinja.

##
Emini uNonkungu wayehamba
aye emasimini, acashe
ngamahlanga acule:
"Oh mina engilusizi,
ngangithunyelwe ngubaba
nomama, ukuba ngizohlala
nomalume uMntonyama.
Endleleni ngaficana nembulu
yangithathela isiketi sami kanye
nobuhlalo. Oh mina engilusizi.”

##
Ngeliye ilanga omunye
wabafowabo baka Mtonyana,
wezwa umuntu ocula kamnandi
kodwa wayengawuzwa ukuthi
lomculo uqhamuka ngakuphi.
Wathi uma efika ekhaya
waxoxela uMntonyane ngeculo.
Ngaso leso sikhathi uMntonyane
waphuthuma emasimini.
Walizwa iculo wamfuna waze
wamthola uNonkungu.

##
uNonkungu wamxoxela ukuba
kwenzekani , ukuthi imbulu
yazithatha kanjani izingubo
zakhe yase yamembathisa
itshali.
uMntonyama wamthatha
uNonkungu wahamba naye
wafike wamfihla endlini.
uMntonyama wayesazi ukuthi
imbulu uzoyibamba kanjani.

##
UMtonyama wayeke wezwa
ukuthi umsila wembulu
uyaluthanda ubisi, kangangoba
awukwazi ukudlula obisini
engaluphuzanga.
Wacela amadoda ukuthi ambe
umgodi bese bethela amasi
phakathi.
Wabe esebiza wonke
amantobazanyana
asemphakathini ukuba
azongenela umncintiswano
wokweqa umgodi.

##
Intombazanyana eyayigqoke
isiketi nobuhlalu bukaNonkungu
yayikhathazekile. Yayingafuni
ukweqa umgodi. Yayazi ukuthi
umsila wayo uzonxanelwa
amasi.
Yahamba yaya endlini
yawubophela emhlane.
Yabuyela endaweni yayo
kwamanye amantombazane.

##
Yathi uma yeqa umgodi, umsila
wayo waqonda emasini.

##
Ngesikhathi imbulu isazabalaza
emgodini onamasi, amadoda
avala umgodi ngenhlabathi
ngokushesha. Bayingcwaba
lapho.
Kwabe sekungukuphela
ngembulu.
Kodwa uNonkungu wahlala
ngokujabula kwamalume wakhe
isikhathi eside.
Cosi cosi yaphela.

##
* License: [CC-BY]
* Text: Alan Kenyon and Viv Kenyon
* Illustration: Wiehan de Jager
* Translation: Phumy Zikode and Zimbili Dlamini
* Language: zu
