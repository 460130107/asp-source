# UMaguru uphisana ngemilenze

##
Emandulo, izilwane zazingenayo
imilenze.
Zazihuquzela emhlabathini.

##
Abantu kuphela ababenemilenze
ngoba uMaguru wayebaphile yona.

##
Ngelinye ilanga uMaguru wanquma
ukupha zonke izilwane imilenze.
Wazungeza idolobha ememezela
ngombhobho.
Wayefuna isilwane ngasinye sikwazi
ukuhamba njengomuntu.

##
Zajabula izilwane lapho zizwa ukuthi
zizophiwa imilenze.
Isilwane ngasinye sasifuna imilenze
ukuze sikwazi ukuhamba
nokugijima.
Zacula, zatshikizisa imisila,
zabhakuzisa amaphiko azo.

##
Zahlangana izilwane zidingida
ubulukhuni bokuhaqazela ngezisu.
Umhlabathi wawuziklwebha izisu
zazo.
Imilenze yayizozisiza ukuze zikwazi
ukuma zibone kude, njengabantu.

##
Lwathi uma lufika usuku, izilwane
eziningi zahaqazela zaya emzini
kaMaguru ukuyokwamukela
imilenze yazo.
Izindlulamithi, amabhubesi,
izindlovu, onogwaja, izingwenya,
nezinyoni zashaya uhele zilinde
ukuphiwa imilenze.

##
Isilwane ngasinye sathola imilenze
emine, kwathi izinyoni zathola
imilenze emibili iyinye.

##
Zaba nomahluko izilwane
sezinemilenze.
Ezinye zagida ngenxa yokujabula.
Ezinye zazibhadazela zibuye ziwe
zenziwa ubunzima bokuhamba
ngezinyawo.

##
Zazungeza idolobhana zibukisa
kubantu.
Zonke izilwane zathi, "Ngeke
siphinde sihuquzele."

##
Isilwane sokugcina emgqeni
kwakunguShongololo.
UMaguru wabuza, "Ukhona
okulandelayo?"
"Cha, ngingowokugcina," kuphendula
uShongololo.

##
UMaguru wacabanga, "Pho uma
kungasekho muntu, ngizoyenzani
yonke le milenze esele?"
UMaguru wanika uShongololo yonke
imilenze esele.

##
UShongololo wahamba ejabule
kakhulu ngoba ethole imilenze
eminingi.
"Sengizoshesha kakhulu kunabo
bonke," ecabanga.

##
Maduze nje emva kokuhamba
kukaShongololo, kwafika uNyoka
emzini kaMaguru.
"Maguru, ngicela ungiphe imilenze,"
kuncenga uNyoka.

##
"Sengiyikhiphe yonke imilenze.
Wena ubukuphi?" kubuza uMaguru.
"Ngiseliwe," kuphendula uNyoka.

##
UMaguru wacinga endlini yakhe
ukubona ukuthi ayikho yini imilenze
esele.
Kodwa akatholanga lutho.

##
UMaguru waphuma wathi,
"Ngiyaxolisa Nyoka, ayisekho
imilenze esele."
UNyoka wahuquzela wabuyela
ekhaya engenayo imilenze.
Kusukela ngalelo langa uNyoka
akalali kakhulu.
Uhlale elindele usuku lapho naye
ayothola imilenze.

##
* License: [CC-BY]
* Text: Mutugi Kamundi
* Illustration: Wiehan de Jager
* Translation: Nokuthula Zondi
* Language: zu
