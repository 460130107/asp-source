# Isibindi sikaNangila

##
Emandulo, kwakukhona indoda eyayinesilonda esibi emlenzeni.

Yayingakwazi ukuma nokuhamba.

Le ndoda yayihlala edolobhaneni nomkayo nezingane zabo.

##
Laba bobabili babenamadodana amathathu nendodakazi eyodwa.

Igama lendodakazi kwakunguNangila. Umsebenzi wakhe kwakuwukunakekela uyise.

Abafana babesebenza emasimini baluse imfuyo.

##
UNangila wayeyintombazane enhle. Bonke abahlali bedolobhana babemthanda futhi bemhlonipha.

Abazali bakhe babefunela uNangila umkhwenyana oqotho.

Bakha icebo elilukhuni ukuze bamtholele indoda emfanele.

##
Lowo owayefuna ukuganwa uNangila kwakufanele ayofuna ikhambi elalitholakala echibini elaliseduze nedolobhana.

Leli khambi lalizokwelapha isilonda sikayise.

Kodwa leli chibi laligcwele izipoki ezinobungozi.

##
Amanye amadoda azama ukuthola leli khambi kodwa abuya elambatha.

Amanye amadoda awabuyanga nhlobo echibini.

##
UNangila waba nokukhathazeka. Ngisho nabafowabo babengakwazi ukufika echibini. Ngakho wanquma ukulilanda ikhambi yena uqobo.

Umama wakhe wathi, “Ndodakazi yami, uthi uyophumelela nje, uma namadoda anamandla ehlulekile?” Kodwa uNangila wayesenqume waqeda.

##
Endleleni eya echibini, uNangila wahlangana nesalukazi sithwele umnyaba wezinkuni. Wasithwalela umnyaba isalukazi.

Sabonga isalukazi. Sathi kuNangila, “Ngizokutshela ukuthi ungafinyelela kanjani echibini lezipoki nokuthi wenzeni uma ufika khona.”

##
Lapho efika osebeni lwechibi, uNangila wabona umndeni wezipoki uphuza futhi udansa.

Walinda ebukela. Ngasinye ngasinye, isipoki sazunywa ubuthongo.

##
Kwathi sezilele zonke, uNangila watshuzela echibini.

Walithola ikhambi walifaka esikhwameni sakhe.

Lapho ehlamba esebuyela osebeni amagagasi ayemade emedlula.

##
Izipoki zase ziphapheme lapho uNangila efika osebeni lwedamu. Akesabanga nhlobo, kodwa wacula iculo ayelifundiswe isalukazi:

Mina, ndodakazi kaWekesa,

Ngiphuma echibini.

Ngize la ngoba amadoda ayesaba ukuza.

Ubaba uyalidinga leli khambi ukwelapha isilonda sakhe.

Yingakho ngilapha,

Endaweni lapho abaningi

Besaba ukufinyelela,

Kini ngoba ningababusi.

##
Izwi likaNangila lalimnandi kangangoba izipoki zamcela aziculele ephindaphinda.

Ukucula kwakhe kwenza ukuba izipoki ziphinde zizumeke. 

Wasuka lapho wavulela ngejubane waze wafika edolobhaneni lakhe.

##
Bonke abantu babelindele ukubuya kukaNangila.

Emva kokwelapha isilonda sakhe ngekhambi uyise wakwazi futhi ukusukuma.

Idolobhana lonke lahalalisa lincoma uNangila.

##
* License: [CC-BY]
* Text: Violet Otieno
* Illustration: Vusi Malindi
* Translation: Zanele Zuma
* Language: zu
