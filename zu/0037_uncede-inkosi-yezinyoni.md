# UNcede inkosi yezinyoni

##
Emandulo izinyoni zaziphila
zingenayo inkosi. Langa lithize
zaba nomhlangano, lapho
zazihlaziya ukuthi ngubani
ongaba inkosi ukuze nazo zibe
nomholi njenganabantu.
Zazibuzana ukuthi pho ubani
ongaba inkosi?

##
"UKhozi uqinile unaso
nesakhiwo sobukhosi." Kusho
enye inyoni. "Cha ngeke uKhozi
akanaso isicoco. Futhi uma
ememeza akazwakali kahle."
"Kuncono Intshe ngoba inkulu,
uma ibhonga izwakala njenga
ne bhubesi." Kusho enye inyoni.
"Cha ngeke akakakwazi
ukundiza, inkosi yezinyoni
kumele ikwazi ukundiza.”

##
"Mina ngingaba inkosi," kusho
UPikoko edlalisa isisila sakhe.
"Ngimuhle kabi"
"Kodwa uyaziqhenya," kusho
uSikhova. "Mina nginamehlo
amakhulu kunazo zonke
izinyoni. Ngingaba inkosi.” "Cha
ngeke ube yinkosi wena
Sikhova angithi uyalala uma
sekusa!” Zonke izinyoni
zimphikisa.

##
Zathi zisaqhubeka nenkulumo,
enye yezinyoni yeza nombono
wokuthi okuncono akundizwe.
Lowo oyondizela phezulu
kakhulu nguye oyoba inkosi
yezinyoni.
Zavumela phezulu zonke
izinyoni, zabe sezindiza ziya
phezulu esibhakabhakeni.

##
UHansi wandiza usuku olulodwa
nje wandizela phezu kwezintaba
eziphakeme zakuleyo ndawo.
Kanti uKhozi wandizela phezu
kwezintaba eziluhlaza izinsuku
ezimbili. Kodwa uLinqe
wandizela phezulu izinsuku
ezintathu engami, eqonde nqgo
eduze kwelanga.

##
Esandizela phezulu
uLinqe,kwezawakala ememeza
ethi "Ngiphezulu ngiyinkosi! "

##
Khona manjalo phezu kwakhe
weza izwi elincane , "Tink, tink,
tink! Ngiphezulu ngiyinkosi.”
Kwabe kuyinyoni encane
uNcede.
Phela wayecashe ngaphansi
kwephikokazi likaLinqe
ngesikhathi endizela phezulu
esibhakabhakeni!

##
"Ngeke usangehlula,” kusho
uLinqe esho endizela phezulu
futhi. Wandiza waze
waphelelwa amandla. Waphinda
wamemeza wathi "Ngiphezulu
Ngiyinkosi yenu.”

##
Kodwa ngaphansi kwephiko
lakhe kwakusacashe uNcede.
Waphuma uNcede, "Tink, tink!
Tink, tink! Yimina inyoni
encane, ngiyinkosi." Kodwa
uLiqe wabe ekhathele ukuba
wayesangandizela phezulu.

##
Wandizela phansi bandla kodwa
uNcede wayesacashe phansi
kwephiko lakhe. Ezinye izinyoni
zazimthukuthelele kabi uNcede.
Zazimlindele ukuthi mayefika
nje zizomcutha zonke izinsibana
zakhe.

##
Kodwa inyoni encane yakubona
ukuthukuthela kwezinyoni.
Ngokushesha yehla yangena
emgodini ongenalutho
wenyoka.

##
Izinyoni zathi kuSikhova,” Wena
Skhova ngoba unamehlo
amakhulu, qapha uNcede
umbambe uma ephuma."
Ngempela uSikhova wahlala
phambi komgodi waqapha.

##
Kodwa emini ilanga
selifudumele uSikhova
wafikelwa ubuthongo walala.
Inyoni encane uNcede
walunguza wabona uSikhova
elele, ngokushesha wanyenya
wabaleka.

##
USikhova waba namahloni
ngakwenzile, ukudedela
uNcede. Kusukela ngalelolanga
uSikhova waqala ukuzingela
ebusuku,emini uyalala acashele
ukubonwa ezinye izinyoni.

##
* License: [CC-BY]
* Text: South African Folktale
* Illustration: Wiehan de Jager
* Translation: Zimbili Dlamini
* Language: zu
