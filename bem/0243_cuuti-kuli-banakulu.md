# Cuuti Kuli Banakulu

##
Odongo na Apiya baaleeikala nabawishi mukalale. Pantu balitemenwe ukuya pacuuti kuli banakulu,  baleetemwa isukulu nga lyaisalika. Banakulu baleeikala kumushi mupeepi na daamu iikulu.

##
Odongo na Apiya baalitemenwe pantu yaali ninshita yakuya pa cuuti kuli banakulu.    Ubushiku,  baalongele ifyakufwala fyabo ukupekanya ubulendo. Ubushiku ubo,  tabaaleele leelo baalicesheshe baaleelandafye pabulendo.

##
Luceelo-ceelo,  baimine ubulendo bwakuya kumushi muli motoka yabaawishi. Bapitilile impili,  inama shampanga namabala yatii. Baaleependa imyotoka nookwimbeenyimbo.

##
Ilyo papitile nshita,  abaana baalilele pantu baalinakile.

##
Ilyo baafikile mumushi,  bashi Odongo na Apiyo baaabushishe abaana. Baasangile banakulu naabasendama pampasa mwisamba lya cimuti. Banakulu baali banakashi abakosa kabil abayemba.

##
Banakulu baalitemenwe cibi batampile nookucinda nookwimba ulwimbo lwakusansamuka.  Abeeshikulu baabo baalitemenwe nganshi icakuti baapeele banakulu ifyabupe baabaleetele. "Balileenipo ukwisula ico mileteele," efyasosele Odongo.  "Balileenipo icandi," e Apiyo.

##
Ilyo baiswile ifyabupe,  banakulu baapaalile abeeshikulu ukulingana neentambi.

##
Elyo Odongo na Apiya baile panse mukwikate fipelebesa neefyuuni.

##
Baaniinine ifimuti kabili baangele nameenshi.

##
Ilyo pafiitile,  baabwelelemo kung'anda mukulya icakulya cabushiku. Leelo baaleele tabalaapwisha ukulya!

##
Ubushiku bwakonkelepo,  baawishi baabaana babwelelemo kutauni. Odongo na Apiyo baashele nabanakulu.

##
Odongo na Apiya baaleeafwa banakulu neencito sha pang'anda. Baaleetapa amenshi nookuteebeenkuni. Baatoolele namani yankoko nookusaba umusaalu mwibala.

##
Banakulu bafundile abeeshikulu baabo ukunaya ubwali nookwipike sabi neeminani iyapusanapusana iya kumushi.

##
Uluceelo lumo,  Odongo ailemukucema ing'ombe. Ing'ombe shimbi shaile mwibala lya beene. Abeene beebala baalifulilwe icibi kabili baatiile baali nookwikateng'ombe.    Odongo aalisambilila ukupoosako amaano kung'ombe pakuti tashileetele imilandu.

##
Bushiku bumbi,  abaana baile ku maliketi nabanakulu mukushitisha umusaalu,  shuga neesopo. Apiyo ewatemenwe ukweba abantu imitengo yafintu. Odongo atemenwe ukulonga ifintu ifyo abantu baaleeshita.

##
Icungulo baafwile banakulu ukupenda indalama kabili banwiine tii.

##
Tapakokwele,  inshiku sha kutuusha shapwa. Abaana baleekabilwa ukubwelelamo kutauni. Banakulu bapeele Odongo akasote elyo Apiyo baamupeele ica kufwala icampepo. Banakulu babalongele ifyakulya pa bulendo.

##
Odongo na Apiyo tabaaleefwaya ukuya kutauni.    Abaana baalombele banakulu ukuti bakonke kutauni.    Banakulu bamwentwile nookutila,  "Ndi mukote teeti njikale mutauni nomba nga mwaisa kuno kumushi mukansanga."

##
Odongo na Apiya baalayene nabanakulu.

##
Ilyo Odongo na Apiya baabwelele kusukulu bashimikileko nabanaabo pamikalile yakumushi. Abanabo bena baatemenwe imikalile yamutauni. Leelo bonse abaana batiile banakulu Odongo na Apiyo baalikwata umutima uusuma.

##
* License: CC BY
* Text: Violet Otieno
* Illustration: Catherine Groenewald
* Translation: Eunice Mukonde-Mulenga
* Language: bem
